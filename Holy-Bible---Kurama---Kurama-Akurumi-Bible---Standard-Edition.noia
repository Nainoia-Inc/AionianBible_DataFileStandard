# File Name: Holy-Bible---Kurama---Kurama-Akurumi-Bible---Standard-Edition.noia
# File Size: 117301      
# File Date: 12/13/2025 00:08:14
# File Purpose: Supporting resource for the Aionian Bible project
# File Location: https://resources.AionianBible.org
# File Copyright: Creative Commons Attribution 4.0 International, 2018-2025
# File Generator: ABCMS (alpha)
# File Accuracy: Contact publisher with corrections to file format or content
# Publisher Name: Nainoia Inc
# Publisher Contact: https://www.AionianBible.org/Publisher
# Publisher Mission: https://www.AionianBible.org/Preface
# Publisher Website: https://NAINOIA-INC.signedon.net
# Publisher Facebook: https://www.Facebook.com/AionianBible
# Bible Name: T'kurmi Bible
# Bible Name English: Kurama Akurumi Bible
# Bible Language: T'kurmi
# Bible Language English: Kurama
# Bible Copyright Format: Creative Commons Attribution ShareAlike 4.0 International, 2018-2025
# Bible Copyright Text: Creative Commons Attribution ShareAlike 4.0
# Bible Source: The Nigeria Bible Translation Trust
# Bible Source Version: 12/12/2025
# Bible Source Link: https://ebible.org/details.php?id=krh
# Bible Source Year: 2025
# Bible Format: Standard formatting without annotation
#
INDEX	BOOK	CHAPTER	VERSE	TEXT
#
# BOOK	058	HEB	Hebrews	aBiraniyawa
058	HEB	001	001	Ne ayeha sa ˂akamaa, Ashini ˂ukuyane anaza ne ncaaran maaro ne uwunda wo hare niyiyezi ne anaza ha Ashini ne agaba pan, ne aməmo tiwunda muwa muwa,
058	HEB	001	002	ama ne aye ha umanne, ⁺uyane haro anaza ne uwunda wo Vana bewo, a ne uwunda wo Vanama Ashini ˂ukuyane unaafase wo kuwede yina, hane ⁺uzangneke-wo, wərike kuwede yina ne inang are hawo.
058	HEB	001	003	Vanama a wo ure nsaa me umənu wo Ashini, a wo ⁺udonke tantaasa Ashini ure, ne ugaso wo anaza hawo, ˃upiti unaafase wo kuwede yina. Sa ˂ukuwone haro hare apuwa araa ⁺ticuge ne nsano ubusa ke Ashini, hane ⁺ucuge ne upang wo taare tine te Bore Upere sa ure ashini.
058	HEB	001	004	Anongo, ⁺ucuge upere atuma ha Ashini sa are ashini saa niziya newo sa ⁺uciye sa nipere neha.
058	HEB	001	005	Anna ne aməmo atuma ha Ashini sa are ashini, Ashini unumaga ukunan kewo, “Bo a Vana bom, yenəy me a Babba wobo”? Baa “Me nta nre Babba woo, wo uta ure Vana bom”?
058	HEB	001	006	Anongo, sa Ashini ˂ukuye ne Vana bewo bo uciba ne aməmo inang, ⁺ukuna, “Sa unaafase wo atuma ha Ashini sa are ashini arumi-wo.”
058	HEB	001	007	Sa ˂ukure ne anaza ha atuma ha Ashini sa are ashini ⁺ukuna, “꞊Ukukutti atuma hawo sa are ashini acuge uway, ariyare hawo acuge aniyam ha una.”
058	HEB	001	008	Ama ne ashini ha Vanama ˂ukukone, “Ashini, ukpənku wo tigbama tebo uta ure shere umuwene, uyane wo anowa uta ure ubinda wo tigbama tebo.
058	HEB	001	009	⁺Boyeme uzira wo araa, ⁺bogaa-bo araa, wərike nongo Ashini, Ashini habo ⁺unyante-bo ashini ke aruwanke habo, sa ˂ukuwuuniki-bo ne mmay me nsano me iruwa.”
058	HEB	001	010	Ukuri ⁺ukuna, “Mbaa, ne uciba ˂kibotunki inang, nshini a nituma ne taare tebo.
058	HEB	001	011	Ata acaano, ama bo bore ne, ata akooninka saa mpoppuwa.
058	HEB	001	012	Bota bogbindiki-ha saa mpoppuwa, ata atanke-ha ne saa mpoppuwa nkonema. Ama bo anongo bore-bo, a tinay tebo tiza timuwew.”
058	HEB	001	013	Anna ne aməmo atuma ha Ashini sa are ashini, Ashini unumaga ukunan kewo, “Cuge ne taare tine tom sa nkutti hare ugaa wo unay wobo acuge apuwa ha uruwabta ne tikaza tebo”?
058	HEB	001	014	Unaafase wo atuma ha Ashini sa are ashini, haza idiri yee sa ꞊ayane Ashini nituma sa ⁺atonte-ha a kande haremay sa ata aciye utubsa?
058	HEB	002	001	Wərike nongo, akafa tiyane nnoo tirenke ato nnoo ne apuwa sa ⁺tigofe wərike kate tisate uwunda.
058	HEB	002	002	Ka anaza ha atuma ha Ashini sa are ashini aciye ugaso, awaasa ⁺ugaa-wo ugofe wo ana ne awaasa ⁺ugaa-wo uyane wo ana ⁺ane-ha uriyare sa ure didəy,
058	HEB	002	003	ataana tatiyane a tiharado ka tiwəshe anaza ha utubsa umənun wee? Utubsa wee sa Mbaa ˂ukucebe ⁺uyane anaza ha una, haremay sa ˂akagofe-wo ⁺akunan kooro a nongo are.
058	HEB	002	004	Ashini ˂ukukuri ⁺udonke a nongo ne aməmo uyane wo apuwa ha udonke ne apuwa amənsuha muwa-muwa ha upere wo ugaso wo uyane wo bigana, a upase wo Bidiri Bisanobo sa ˂ukuhare tantaasa utare.
058	HEB	002	005	Haza atuma ha Ashini sa are ashini aha ata ayane tigbama te inang yee sa iyiyezi, inang yee sa tire ne anaza ha ina.
058	HEB	002	006	Ama ne aməmo ncaza me anaza ha Ashini bigi ⁺ukuna, “Ayina bigana ure sa ꞊ucitane-bo, vana bo bigana sa ꞊bodafe ne wo?
058	HEB	002	007	⁺Boyane-wo a cim ⁺ukərə-wo ne atuma ha Ashini sa are ashini, ⁺bone-wo tigbama, ⁺bonyante-wo, ⁺bone-wo umənu,
058	HEB	002	008	hane ⁺bowuna unaafase wo kuwede yina daa ne tikaza tewo.” Ne uwuna wo tigbama te kuwede yina ne taare tewo, azaa apuwa sa Ashini ⁺ujese sa udaake ⁺uwuna ana ne tigbama tewo. Nongo yaaro, saanuwa ꞊ntiyatedo tigbama te kuwede yina ne taare tewo.
058	HEB	002	009	Ama saanuwa ꞊tiyate Yeso, awaasa ⁺ayane-wo a cim ⁺ukərə-wo ne atuma ha Ashini sa are ashini, wərike uyane ungməne wo kuwede ana, saanuwa ⁺ane-wo tigbama ne umənu a unyante wərike sa ⁺uniya uriyare wo ungməne.
058	HEB	002	010	Sa ukuta uye ne ayiyane gay wərike aciye unyante, ˂akayane unoo Ashini sa a wo ⁺uyane kuwede yina, ukuri ꞊udafe ne kuwede yina, uwone bore utubsa woha ungmaa, ne aməmo uniya wo uriyare wo ungməne woo.
058	HEB	002	011	Awaasa ꞊uwooze nsano ne haremay sa ⁺awona-ha nsano duki woha a agana ha bigəndi. A ana ⁺awuna Yeso ꞊unugofe-wo nziri ugaase-ha a aruwanke.
058	HEB	002	012	⁺Ukuna, “Nta ꞊nnaze niziya nebo ke aruwanke ham, ubusa ke usonde wo agana nta n-yane tiwune te urume wobo.”
058	HEB	002	013	Ukuri ⁺ukuna, “Nta nne iruwa yom kewo.” Hane ukuri ⁺ukuna, “Naa me ze ne ayiyane hay sa Ashini ⁺une-m.”
058	HEB	002	014	Wərike sa ayiyaneha aciye inama ne mgba, ne aməmo nipum ukure saa ha wərike ne aməmo ungməne woo uta upere ugaso wo bigbama bo agbyarigare awaasa uciye ugaso wo ungməne,
058	HEB	002	015	hane ⁺uvuwa haremay sa ne unaafase wo ucugi woha, ˂akare ne ucugi wo uriyare wo uwuwage wo ungməne.
058	HEB	002	016	Anongo are, haza atuma ha Ashini sa are ashini ⁺ukandeke-ha, ama ayiyane ha Ibirahem.
058	HEB	002	017	A wərike nongo, ⁺akafa akutti-wo saa aruwanke hawo ne kuwede uje upang, wərike ure Borewono wo mPiris bore ugbane ne kiwenden ne aməmo uyane wo Ashini nituma, a une niciye newo wərike uviyase apuwa araa sa agana ꞊ayane.
058	HEB	002	018	Wo niciye newo, ⁺uniya uriyare sa ˂akawone-wo ne aməmo unaase wo uwuna wo uyane wo araa, wərike uyiyame ukande wo haremay sa ꞊akanaase uwuna woha uyane wo araa.
058	HEB	003	001	Wərike nongo, aruwanke ham hare nsano, haremay sa are bidii ne aməmo ngaasa me Ashini, yanen ndunkinze ne ashini ha Yeso, awaasa ⁺ticuwana a wo ure bituma ne Borewono wo mPiris.
058	HEB	003	002	˂Ukuyane kiwenden ne aməmo apuwa sa awaasa ˂ukuzangneke-wo utare, tantaasa Mosa ˂ukuyane kiwenden ne aməmo ukura wo Ashini.
058	HEB	003	003	Bigana bee sa ⁺utiya ukura, umənu woo umaane wo ukuraw, anongo umənu wo Yeso umaane wo Mosa.
058	HEB	003	004	Kuwede uje ukura uciye awaasa ⁺utiya una, ama Ashini a wo ⁺utiya kuwede yina.
058	HEB	003	005	Mosa biriyare bo Ashini, ˂ukuyane kiwenden ne unaafase wo ukura wo Ashini, ˂ukudonkize apuwa sa Ashini uta udonke niya ubusa.
058	HEB	003	006	Ama Animasihu sa wo a Vana, ˂ukuyane kiwenden ne ashini ha ukura wo Ashini. Haro a agana ha ukura woo ka ꞊tipiti ugaso wo iruwa yooro ne uwuna wo iruwa yee sa tire ne ubuwerinze ne.
058	HEB	003	007	Wərike nongo, tantaasa Bidiri Bisanobo ˃ugose, “Yenəy, ka ⁺igofe niviyaw newo,
058	HEB	003	008	kate iyane unyif wo iruwa tantaasa ˂ikiyane agabaa sa ˂ikigaa-ye udafe wom, ne agabaa sa ˂ikinaase iyiyame baa me a ana ne aməmo ndare,
058	HEB	003	009	kitiya sa ncaaran maye ˂akanaase ayiyame baa me a ana, hane ⁺anay apuwa amənsuha sa ˂nkiyane ndare tinay akuri anaaze.
058	HEB	003	010	A ana ⁺awuna ˂nkiyane ukara ne ha, hane ⁺nkuna, ‘Iruwa yeha izaw kom kuwede aje agaba, adaake ayiyama apuwa sa ntare-ha ayane.’
058	HEB	003	011	Wərike nongo ⁺n-yane ituna ne aməmo ukara wom, ‘Aza amage anugi-ha nivanzanko nom.’”
058	HEB	003	012	Gbənken a inay, aruwanke ham, kate bigi ne aməmo keye ure bore araa ne uzira wo une wo iruwa sa ⁺uhangareko ⁺ujese udafe wo Ashini bore uray.
058	HEB	003	013	Ama sa iniyaze aciye haye ugaso wo iruwa kuwede uje uweng, sa iyane nituma ne kuwede aje agaba sa ꞊agaase ana a yenəy wərike kate bigi ne aməmo haye ucuge ne unyif wərike kiriyange ke apuwa araa.
058	HEB	003	014	Haro ticiye apuwa nidii ne aməmo ke Animasihu ka ꞊tipiti apuwa sa ˂kitikpaa ne uciba, niya umanne.
058	HEB	003	015	Tantaasa ⁺akuna, “Yenəy, ka ⁺igofe niviyaw newo, kate iyane unyif wo iruwa tantaasa ˂ikiyane agabaa sa ˂ikigaa-ye udafe wom.”
058	HEB	003	016	A aje zeno ˂akagofe hane ⁺agaa-ha udafe woo? Haza unaafase wo haremay sa Mosa ˂ukudafe ne ha nikaane uMasar?
058	HEB	003	017	A ne aje ˂ukukuri ⁺uyane ukara ne tinay akuri anaaze? Haza a ne haremay sa ˂akayane apuwa araa, hane ⁺angməəze ndare?
058	HEB	003	018	A aje Ashini ˂ukutuna a aza anugi-ha ne aməmo nivankanzo newo, ka haza haremay sa ˂akayane ugbara wo ato?
058	HEB	003	019	Wərike nongo ⁺tinay ˂akadaake aciye unugi, wərike uzira wo une wo iruwa yeha.
058	HEB	004	001	Nikəwəri ne unugi wo nivanzanko newo nidaa ne, wərike nongo sa tiyane nnoo wərike kate aciye bigi ne aməmo haye sa uta ukəri-wo unugiw.
058	HEB	004	002	Wərike haro maa ˂akabiyare haro Anaza Aniyamtoha tantaasa hamaa ˂akagofe, ama anazaa ˂akacuge mbenne keha, wərike haremay sa ˂akagofe ˂akadaake akpaa ana ne une wo iruwa.
058	HEB	004	003	Saanuwa haro sa ⁺tine iruwa yooro taticiye unugi wo nivanzanko neenno. Ashini ⁺ukuna, “Wərike nongo ⁺n-yane ituna ne aməmo ukara wom, ‘Aza amage anugi-ha nivanzanko nom.’” Nongo yaaro nituma newo ˂kinimare ⁺nimuwe ne agaba ha uyane wo inang.
058	HEB	004	004	Ne ananke ayaara ˂ukuyane anaza ha uweng wo usunderi sa ˂ukukone, “Ne uweng wo usunderi, hane Ashini ⁺uvanzanko ne unaafase wo nituma newo.”
058	HEB	004	005	Ukuri ⁺ukuna ne aməmo ncazama, “Aza amage anugi-ha nivanzanko nom.”
058	HEB	004	006	Ne ayeha sa ˂akamaa, ˂akabiyare anaza aniyamtoha ha nivanzanko neenno, ama haremay sa ˂akabiyare-ha anazaa ˂akadaake ⁺anugi wərike ugbara wo ato. Saanuwa agaba adaa ne wərike haage aciye unugi wo nivanzanko neenno.
058	HEB	004	007	Wərike nongo, sa tinay gay ⁺kitimaa, Ashini ukuri ⁺ucay unanke uweng sa ꞊agaase una a Yenəy, hane ⁺uyane Dawda anaza, tantaasa ˂akamare ⁺anasa, “Yenəy, ka ⁺igofe niviyaw newo, kate iyane unyif wo iruwa.”
058	HEB	004	008	Gade Joshuwa ˂ukune-ha nivanzanko, gade Ashini ˂ukudaake udome uyane anaza ha unanke uweng.
058	HEB	004	009	Hay ⁺adonke nivanzanko ne aSəbər wərike agana ha Ashini nire ne,
058	HEB	004	010	wərike awaasa ⁺uciye unugi wo nivanzanko ne Ashini, wo maa uta uvanzanko ne nituma newo, tantaasa Ashini ˂ukuvanzanko ne aməmo nituma newo.
058	HEB	004	011	Wərike nongo, sa tiyane tantaasa taticiye unugi wo nivanzanko neenno, wərike kate bigi ukəri-wo unugi wərike udafe wo ugbara wo ato haa.
058	HEB	004	012	Wərike anaza ha Ashini aciye uray, ꞊ayane nituma. Apere uvira sa ꞊une upang tiriya ugaso, ꞊abəri uray ne bidiri, akpara ha nipum ne mbərige, ꞊akayiyame ndunkinze me apuwa sa are ne aməmo iruwa.
058	HEB	004	013	Azaa ananke apuwa ne aməmo unaafase wo apuwa sa ⁺ayane ana sa anisane ubusa ke Ashini. Unaafase wo kuwede yina adiineni ne nsaa ubusa ke awaasa tatinaze apuwa sa ⁺tiyane.
058	HEB	004	014	Saanuwa ticiye Borewono wo mPiris awaasa ⁺unyaana ashini, Yeso Vana bo Ashini. Wərike nongo, sa tipiti une wo iruwa yooro sa ꞊tinazen ne ugaso.
058	HEB	004	015	Tizado Borewono wo mPiris awaasa unugofe-wo ugbane wo uzira wo ugaso wooro, ama ticiye awaasa ˂akanaase uwuna woo uyane wo araa, ne kuwede uje uwunda saa haro, nongo yaaro, ˂ukudaake uyane araa.
058	HEB	004	016	Sa tiyane ugaso wo iruwa tiye n-yaa ne ukpənku wo tigbama te apuwa anowa, wərike ticiye ugbane ne apuwa anowa sa ata akande haro agabaa sa titare ananke apuwa.
058	HEB	005	001	꞊Akazangneke kuwede bije borewono wo mpiris ne aməmo agana wərike uyane nituma ne apuwa sa are ha Ashini uməy wo agana, a ꞊uyane uniyaze a uniyaze wo kiwaa ke binama, wərike apuwa araa.
058	HEB	005	002	꞊Ukuyiyame udafe riyang ne hare uzira wo uriya wo ananke apuwa, haremay sa ⁺asata uwunda, wərike wo maa niciye newo uciye kitiya sa ⁺ukərəw ne.
058	HEB	005	003	A ana ⁺awuna ꞊ukuyane uniyaze wo kiwaa ke binama wərike apuwa araa hawo, a ukuri uyane nongo wərike apuwa araa ha agana.
058	HEB	005	004	Azaa awaasa uta uzangneke niciye newo wərike uciye unyante wee, sa Ashini ⁺ugaaseke-wo, tantaasa ˂ukugaaseke Aruuna.
058	HEB	005	005	Anongo Animasihu ˂ukudaake unyante niciye newo wərike ucuge Borewono wo mPiris. Ama Ashini ˂ukukonen kewo, “Bo a Vana bom, yenəy me a Babba wobo.”
058	HEB	005	006	Ukuri ⁺uyane anaza ne ananke aninka ⁺ukuna, “Bo a upiris shere umuwene, ne ugbaaro wo Menkizedek.”
058	HEB	005	007	Ayeha sa Yeso ˂ukure ne aməmo inang, ˂ukuyane nriribina a nwure ne asuwe gay ne nkaaro, niya ke awaasa uta uyiyame a utubse-wo wərike kate ungməni. Ashini ˂ukukpaa nriribina mawo, wərike wo a bore uwuwage wo Ashini.
058	HEB	005	008	Kuwede sa Yeso a Vana bo Ashini, ne aməmo uriyarew sa ˂ukune, ˂ukuyiyame uyane wo apuwa sa atare-wo uyane.
058	HEB	005	009	Sa ˂ukungmaska nituma newo, hane ⁺ucuge bore uniyaze wo uray wo uzira wo umuwe ke hare uyane woo apuwa sa utare,
058	HEB	005	010	hane Ashini ⁺uwuna-wo ure Borewono wo mPiris ne ugbaaro wo Menkizedek.
058	HEB	005	011	Ticiye apuwa gay sa titare tinase ne ashini ha apuwa sa ˂ntimare ⁺tibiyate-ye, ama aciye uriyare wo udonkize, wərike ye ⁺icuge hare uzira wo uyiyama wo apuwa yare.
058	HEB	005	012	Kuwede sa ne agaba hay, ⁺ayane unoo akone a icuge hare udonkize, ama itare a bigi ukuri uyane-ye udonkize wo anaza ha Ashini ha uciba. A nhamza itare, haza apuniya agasoha.
058	HEB	005	013	Awaasa a nhamza nre apuniya hawo, udaa niceero, utiya-wo ananke apuwa ne ashini ha udonkize wo uyane wo anowa.
058	HEB	005	014	Ama apuniya agasoha, a ha haremay sa ˂anawundareko, haremay sa ne aməmo uyane wo nituma neha, ꞊akayiyame apuwa sa are anowa ne araa.
058	HEB	006	001	Wərike nongo, sa tijese udonkize wee sa ꞊akacebe ayane ne ashini ha Animasihu, a tine ubusa ne uhaaranzo, ticuge hare ungmaa ne uyiyama. Kate tikuri tiyane anaza ha ujese wo uyane wo apuwa araa sa ꞊akiyeri ungməne, a ha une wo iruwa ke Ashini,
058	HEB	006	002	udonkize ne ashini ha ubaptisma, udarigisa wo agana taare, nininki ne haremay sa ˂anangməne, a nhara me anowa ne araa me umanne.
058	HEB	006	003	Ka Ashini ukpaa, tatiyane nongo.
058	HEB	006	004	Aza amage acugeha akone haremay sa ˂akamare ane-ha uyiyama, ⁺aciye upase sa ⁺udi ashini, ⁺aciye Bidiri Bisanobo,
058	HEB	006	005	⁺agofe uniyamto wo apuwa anowa ha anaza ha Ashini a ugaso wo Ashini sa ata adonke ne ayeha sa ayiyezi,
058	HEB	006	006	ka ⁺ajese uwunda, a akone avoore ke Ashini, wərike hay ⁺adonke ha ne aciye haa, are ne uberike wo Vana bo Ashini ne uriya, akuri ꞊awooze-wo ne aməmo nziri ne nsaa.
058	HEB	006	007	Idaa yee sa ꞊isuwa nwuwamaw me biira sa ꞊uruwa, sa ikuri ꞊iniyaze nigbaarono sa hare avara ata ane, idaa yeen ꞊icesize apuwa anowa ha Ashini.
058	HEB	006	008	Ama idaay sa ꞊ikattize ikana ne mptya nraama, azaa apuwa sa ata aciye ne ina, a idaa ye uzira wo apuwa anowa, ata apabe ina niya umanne.
058	HEB	006	009	Aruwanke ham, kuwede sa tire ne anaza nuwa, ꞊tigofe ne aməmo iruwa yooro a ꞊inyaana ne uwunda unoo sa uta udafe ne ye niya utubsa.
058	HEB	006	010	Ashini haza a bore uzira wo anowa, uza ushame-wo ne nituma neye, a uyemew sa ⁺idonke-wo wərike unyante wo niziya newo, sa ˂ikikande agana hawo, ikuri ˃ire ne ꞊uniya wo ubusa ne ukande woha.
058	HEB	006	011	Titare kuwede bijebu une ubusa ne uyane wo nituma gay nuwaw niya umanne, wərike uwuna wo iruwa yee ungmaa.
058	HEB	006	012	Ntitarado icuge hare nikəri, ama sa ire saa haremay sa ne aməmo une wo iruwa, ne uraara wo iruwa ⁺akpaa apuwa sa Ashini ˂ukukone uta une-ha.
058	HEB	006	013	Agabaa sa Ashini ˂ukuyane Ibirahem nikəwəri newo, sa ˂akazaa awaasa upere-wo, sa ˂ukuta utuna ne wo, hane ⁺utuna ne niciye newo.
058	HEB	006	014	Ashini ⁺ukuna, “Kiwenden nta n-yane-bo apuwa anowa, nta nwone ataa habo are gay.”
058	HEB	006	015	Sa Ibirahem ˂ukureete uya, hane ⁺ukpaa apuwa sa ˂akakone ata ane-wo.
058	HEB	006	016	Agana ꞊akayane ituna ne awaasa upere-ha, itunay ꞊ikidonke apuwa sa ⁺akuna, a ꞊ikare kuwede nje nkagaraa.
058	HEB	006	017	Wərike Ashini ˂ukutare udonke ne nsaa ke nitaa ne Ibirahem, wo, a bore ꞊uyane wo apuwa sa ⁺ukuna uta uyane, hane ⁺uyane ituna wərike udonke a nongo are.
058	HEB	006	018	Ashini uza uyane-wo anuwe, wərike nongo apuwa sa ⁺ukuna uta uyane, a itunay sa ⁺uyane, a ana are apuwa tiriya tee sa aza ahangiza-ha ana. A ana ⁺awuna ⁺ticiye ugaso wo iruwa gay, haro sa ⁺ticuma niya ke Ashini wərike ticiye uwuna wo iruwa sa ⁺ane haro.
058	HEB	006	019	⁺Ticiye uwuna wo iruwa yee sa ꞊uwooze haro ˃titore ne ugaso shere uwuwage ne aməmo iruwa. ꞊Uwooze ꞊unugizi aməmo gay utine ne unaabune ne aməmo ukura wo Ashini,
058	HEB	006	020	tiya sa Yeso ⁺uciba haro ⁺unugi ne uməy wooro. ⁺Ucuge Borewono wo mPiris shere umuwene ne ugbaaro wo Menkizedek.
058	HEB	007	001	Menkizedek ˂ukure bigbama bo uSanem a upiris wo Baakashini. ˂Ukudubna ne Ibirahem agabaa sa Ibirahem ˂ukuziyaze sa ˂ukuya ⁺uyane ntaa ⁺upira ugaso wo ananke agbama, hane Menkizedek ⁺uwuna-wo apuwa anowa,
058	HEB	007	002	hane Ibirahem ⁺une-wo apuwa nidii ne ashini ha nikuri ha unaafase wo kuwede yina. Ne uciba, niziya nee Menkizedek ˃nigose, a “bigbama bo uyane wo anowa” ne “bigbama bo uSanem” sa nikuri ˃nigose, a “bigbama bo uraara wo iruwa.”
058	HEB	007	003	Menkizedek uza-wo babba baa yaa, uza-wo ncaaran, uza-wo agaba ha awure, baa agaba ha ungməne woo. Saa Vana bo Ashini, wo, a upiris shere umuwene.
058	HEB	007	004	Gbənken a inay tantaasa umənu woo ˂ukure. Kuwede gade a Ibirahem, caara bo ncaaran maaro, ˂ukune-wo apuwa nidii ne aməmo nikuri, ha apuwa sa ˂ukuvuwa ninka ntaa.
058	HEB	007	005	Uduwaka ⁺ukuna, nitaa ne Naawi sa ⁺acuge mpiris, ata akpaa apuwa nidii ne ashini ha nikuri ke aruwanke haa aSarinawa, ne ukuna yaaro aruwanke haa duki a nitaa ne Ibirahem.
058	HEB	007	006	Menkizedek, haza a ne aməmo nitaa ne Naawi ˂ukukaane ne, ama ˂ukukpaa apuwa nidii ne ashini ha nikuri ke Ibirahem, hane ⁺uwuna-wo apuwa anowa, awaasa a wo Ashini ˂ukuyane-wo nikəwəri.
058	HEB	007	007	Tantaasa are, awaasa ꞊ukuwone bigi apuwa anowa, umaane awaasa ⁺awuna-wo apuwa anowa.
058	HEB	007	008	Mpiris sa adi ne nitaa ne Naawi, kuwede sa hamaa ꞊angməəzi, ꞊akakpaa apuwa nidii ne ashini ha nikuri ke agana. Ama Menkizedek sa ⁺akuna uren ne uray, ˂ukukpaa apuwa nidii ne ashini ha nikuri ke Ibirahem.
058	HEB	007	009	Bigana uta uyiyame a ukone, Naawi sa ꞊ukpaaze apuwa nidii ne ashini ha nikuri, womaa ˂ukune Menkizedek nidii ne ashini ha nikuri ne uwunda wo Ibirahem,
058	HEB	007	010	wərike agabaa sa Menkizedek ˂ukudubna ne Ibirahem, Naawi ˂ukudaa ne aməmo nipum ne ncaaran mawo.
058	HEB	007	011	Nituma ne mpiris me nitaa ne Naawi ˂kiniye duki ne uduwaka wo Mosa sa ˂akane aSarinawa, gade ꞊niwooze ungmaa ne uyane wo anowa, gade ayina awuna unanke upiris muwa ⁺uye, awaasa ure ugbaaro wo Menkizedek haza ne ugbaaro wo Aruuna?
058	HEB	007	012	Wərike ka ahangiza tantaasa nituma ne mpiris nire, ata akuri ahangiza tantaasa uduwaka ure.
058	HEB	007	013	Awaasa ⁺ayane anaza ha apuwa hay ne ashini hawo, a ne ninanke nitaa muwa ˂ukukaanen, azaa bigana bigəndi ne aməmo nitaa neen sa ⁺unumaga uyane wo nituma saa upiris.
058	HEB	007	014	Anaza hay a nongo are, Mbaa wooro a ne aməmo nitaa ne Yahuda ˂ukudin, Mosa ˂ukudaake uyane anaza ne ashini ha mpiris ne aməmo nitaa neen.
058	HEB	007	015	Apuwa sa ⁺tinasa ⁺akaana ne nsaa, sa unanke upiris muwa ⁺uye saa Menkizedek,
058	HEB	007	016	sa ⁺ucuge upiris haza a ne ashini ha unanke uduwaka ne ashini ha apuwa sa adi ne aməmo nitaa newo, ama a ne ashini ha ugaso wo uray wo uzira wo umuwene.
058	HEB	007	017	⁺Ayane anaza ne ashini hawo ⁺akuna, “Bo a upiris shere umuwene, ne ugbaaro wo Menkizedek.”
058	HEB	007	018	⁺Acay uduwaka wo uciba ne agərife, wərike uzira wo ugaso ne mbenne me una,
058	HEB	007	019	wərike uduwaka udaake uhama uwuna wo ananke apuwa are tantaasa Ashini utare are. Ama saanuwa ⁺adonke unanke uwuna wo iruwa sa umaane, a ne ashini ha una ꞊tikiyerenzu n-yaa ke Ashini.
058	HEB	007	020	Ashini ⁺uwuna apuwa hay are nongo ne ituna sa ˂ukuyane, haage ⁺acuge mpiris shere uyane wo inanke ituna.
058	HEB	007	021	Yeso ⁺ucuge upiris ne itunay sa Ashini ˂ukuyane ⁺ukuna, “Me, Mbaa ˂nnimare ⁺n-yane ituna nza nhangiza-m iruwa yom, Bo a upiris shere umuwene.”
058	HEB	007	022	A wərike ituna yee, Yeso ⁺ucuge bore uwuna wo nikəwəri ne Ashini sa nimaane unoo nicuge nongo.
058	HEB	007	023	Saanuwa mpiris saa mayen nkihare gay, ungməne ˂ukukare-ha uniya wo ubusa ne nituma neha,
058	HEB	007	024	ama wərike Yeso uren shere umuwene, ꞊upiti upkənku wo mpiris shere umuwene.
058	HEB	007	025	Wərike nongo, uciye ugaso wo uyane wo unaafase wo utubsa wo haremay sa ˃ayiyezi ke Ashini ne ashini hawo, kuwede uje uweng uren, wərike uyane wo nwure ke Ashini uməy woha.
058	HEB	007	026	Ayane unoo ure Borewono wo mPiris maaro, bore nsano, bore uzira wo araa ne ananke apuwa ha ncaanom, awaasa ⁺acaye-wo muwa ne hare araa, ⁺anyante-wo ⁺umaa nshini.
058	HEB	007	027	Wo haza saa haage harewono wo mpiris ure, sa ꞊akayane uniyaze wo kiwaa ke binama kuwede uje uweng, ne uciba wərike aciye haa a wərike apuwa araa ha agana. ˂Ukuyane uniyaze wo kiwaa nidii cas, wərike apuwa araa ha agana, agabaa sa ˂ukune niciye newo.
058	HEB	007	028	Uduwaka wo Mosa ꞊ukuwone azangneke harewono wo mpiris hare uzira wo ugaso, ama ituna sa Ashini ˂ukuyane, sa ˂ikidafe utine wo uduwaka wo Mosa, ⁺izangneke Vanama, awaasa ⁺awuna-wo ungmaa ne unaafase wo kuwede yina shere umuwene.
058	HEB	008	001	Unaafase wo apuwa sa ˃tinaze, a anay, ticiye Borewono wo mPiris, awaasa ⁺ucuge ne taare tine te ukpənku wo tigbama te Bore Upere sa ure ashini,
058	HEB	008	002	a wo ꞊uyane nituma ne aməmo ayaara ha nsano, uTenti wo kiwenden sa Mbaa ⁺uyane haza a bigana.
058	HEB	008	003	Kuwede bije borewono wo mpiris, ꞊akazangneke-wo wərike uyane uniyaze ne kiwaa ke binama wərike ane Ashini. Wərike nongo, ⁺akafa a Animasihu womaa, sa uciye apuwa sa uta une.
058	HEB	008	004	Gade a ne inang uren, gade wo haza upiris, wərike ˂akananke aciye haage sa ˂akayane uniyaze tantaasa uduwaka wo Mosa ⁺ukuna.
058	HEB	008	005	Mpirisma ꞊ayane Ashini nituma ne ayaara ha nsano, hay sa a uwurigine sa udonkize apuwa sa are ashini. Ne agabaa sa Mosa ukuta utunki uTenti, Ashini ˂ukuyane-wo uduwama ⁺ukunan kewo, “Yane kuwede yina tantaasa ⁺ndonke-bo ashini ne utaanew.”
058	HEB	008	006	Ama saanuwa ⁺ane Yeso nituma ne upiris sa nimaane unoo, tantaasa nikəwəri neen nimaane unoo, nee sa a Yeso ure bore utunna ne ntitay me agana ne Ashini. Nikəwəri neen nimaane unoo, wərike ⁺atunki nina ne apuwa sa ⁺ukukone uta uyane sa amaane unoo.
058	HEB	008	007	Gade nikəwəri ne uciba ˂akadaake aciye uzira wo araa ne, gade adaake anaase ne uriya.
058	HEB	008	008	Ama Ashini ˂ukuciye agana ne uyane wo araa, hane ⁺ukuna, “Agaba ayiyezi, sa nta n-yane nikəwəri nisawno ne ukura wo Isarina ne ukura wo Yahuda, apuwa sa ze Mbaa ⁺ukuna.
058	HEB	008	009	Nizanere-wo saa nikəwəri sa ˂nkiyane ne ncaaran meha sa ˂nkicuwana-ha ne taare wərike nkatte-ha uMasar, wərike ˂akadaake apiti nikəwəri nom ne kiwenden, hane ⁺nhangiza-ha utine, apuwa sa ze Mbaa ⁺ukuna.
058	HEB	008	010	A nikəwəri nee nta n-yane ne ukura wo Isarina ka agaba hayen amaa, nta nwone nduwaka mam ne aməmo iruwa yeha, a ncaze nna ne iruwa yeha, apuwa sa ze Mbaa ⁺ukuna. Nta nre Ashini haa, a ha are agana ham.
058	HEB	008	011	Agana aza adome ayene-ha aruwanke haa udonkize, baa bigi ukonen ke biruwanke bewo, ‘Yiyama Mbaa,’ wərike unaafase woha ata ayiyame-m, ucuwana ke bicimibu niya ke bimənubu,
058	HEB	008	012	wərike nta nviyase-ha apuwa araa. Nza ndome mbatiriza-m apuwa araa sa ⁺ayane.”
058	HEB	008	013	Sa Ashini ˂ukuyane anaza ha nikəwəri nisawno, ⁺ukutti ne ucibaw a nikoneno. Apuwa sa are akoneha sa ꞊akonenza, ata anaa yare.
058	HEB	009	001	Ama nikəwəri ne uciba, niciye nduwaka may sa ata a dafe, wərike arumi Ashini, ne ayaara ha nsano ne inang yee.
058	HEB	009	002	⁺Atunki uTenti, ne upang wo ucibaw, ⁺awuna ubinda sa upiti mpitina, ne utebur a mburodi sa ⁺acay wərike adonkize. Upang wee a una ꞊agaase una Ayaara ha Nsano.
058	HEB	009	003	Unaabine ˂ukure ne, utine ne unaabunew, unanke upang wo uriya uren sa ꞊agaase una ayaara sa amaane nsano,
058	HEB	009	004	sa aciye aninka ha uniyaze wo Ashini apuwa ha nipabe ha nhiya, ne akpaati ha nikəwəri sa ⁺awəfi ne azinariya. Ne aməmo akpaati ha nikəwərinu, aciye ukuwano wo azinariya ne mmanna ne aməmo, a ubinda wo Aruuna sa ˂ukutiiru ne nva, ne ataane ariya ha idiyana ye nikəwəri.
058	HEB	009	005	Ashini ne akpaatiha nceribum me umənu nkire ne, ꞊nwooze uwunu ne ayaaraa sa Ashini ꞊uviyaze apuwa araa. Ama tizatiyiyamedo unaza wo apuwa haye duki saanuwa.
058	HEB	009	006	Ka ⁺amuwe urunda wo kuwede yina nongo, mpiris ꞊akanugizi ne aməmo upang wo uciba kuwede uje uweng, ꞊ayanze nituma neha.
058	HEB	009	007	Ama a borewono wo mpiris cas ꞊ukunugi ne upang wo uriya, ꞊unugizi nidii cas nnenay. Uza unugi-wo shere mgba sa uta une wərike apuwa araa sa ⁺uyane, ne ha agana sa ⁺ayane shere uriya.
058	HEB	009	008	Anongo Bidiri Bisanobo ꞊ukudonkize ukuna uwunda wo unugi ne Ayaaraa sa Amaane Nsano, ˂akadaa akate adonke una, wərike uTenti wo uciba ˂ukudaa utore.
058	HEB	009	009	Hay a wərike udonke wo agana ha aye hay, ukuna uniyaze ne kiwaa ke binama wərike ane Ashini, aza aptyize-ha iruwa ye bore uyane wo Ashini nituma.
058	HEB	009	010	Hay a anaza ha apuniya ne usuwa, a biptyize muwa-muwa, hay a apuwa ha nnang ha nipum, sa ata ayane niya agabaa ha uduwaka usawoo.
058	HEB	009	011	Sa Animasihu ˂ukuye saa Borewono wo mPiris me apuwa anowa sa are baazee, ˂ukunugi ne aməmo uTenti sa umaane umənu ne unoo, wee sa haza bigana ⁺uyane, haza wo upang wo inang yee.
058	HEB	009	012	˂Ukudaake unugi ne mgba me imande baa me nrəku, ama ˂ukunugi Ayaaraa sa Amaane Nsano nidii cas ne mgba mawo sa ⁺une haro nivuwange shere umuwene.
058	HEB	009	013	Mgba me imande ne inaa a ntuwa me nrəku sa ꞊akangmiskizi haremay sa aciye tiriyeru, ꞊nkiwone-ha acuge shere tiriyeru ne apum.
058	HEB	009	014	Ka acuge nongo, ataana ata are ne mgba me Animasihu? Wo, sa ne aməmo Bidiri bo uzira wo umuwe, ⁺une niciye newo shere araa ke Ashini, ⁺uptyize iruwa yooro ye nituma ningməninenu, wərike tirumi Ashini bore uray.
058	HEB	009	015	Wərike nongo, Animasihu a wo ˃utore ne ntitay me agana ne Ashini ne aməmo nikəwəri nisawno, wərike haremay sa ˂akagaaseke-ha, ata aciye ukpaa wo upase wo Ashini wo uzira wo umuwene sa ˂ukukone a uta uyane-ha. ⁺Ungməne wərike uyane nivuwange ne haremay sa ˂akayane apuwa araa ne nikəwəri ne uciba.
058	HEB	009	016	Ka ⁺ayane nikəwəri ne awaasa uta une apuwa sa are ha bigi ka ungməne, ⁺akafa sa awaasa ⁺uyane nikəwərino ⁺ungməne.
058	HEB	009	017	Nikəwərino taniciye ugaso ka bigana ⁺ungməne, ama ka bigana uren ne uray nikəwərino niza niyane-wo nituma.
058	HEB	009	018	A ana ⁺awuna nikəwəri ne uciba ˂nidaake niyane nituma shere mgba.
058	HEB	009	019	Sa Mosa ˂ukumuwe ubiyare wo unaafase wo aganaa apuwa sa uduwaka ⁺ukuna, hane ⁺ucuwana mgba me nrəku ne nwuwamaw ne nsong nvuwama a nva me uhizop, hane ⁺ungmiskize ne uborotaanew a unaafase wo aganaa.
058	HEB	009	020	Hane ⁺ukuna, “A mgba me nikəwərino ze sa Ashini ⁺ukunan keye inyaana a idafe.”
058	HEB	009	021	A nongo ˂ukungmiskizi ne uTenti, a ne unaafase wo mpoppuwama sa ꞊ayane nituma ne urume wo Ashini ne.
058	HEB	009	022	Uduwaka ⁺uyeme uwone kuwede yina sa aptyize ne mgba, ka haza a ne uwake wo mgba, aza aciye-ha uviyasa wo araa.
058	HEB	009	023	A ana ⁺awuna uTenti ne unaafase wo apuwa sa are ne aməmo, sa a ana ꞊adonkize apuwa sa are ashini, ⁺akafa sa aptyize ne mgba me inama, ama apuwaa sa are ashini ⁺akafa sa aptyize ne uniyaze wo Ashini apuwa sa apere uniyaze wo kiwaa ke binama.
058	HEB	009	024	Wərike Animasihu ˂ukudaake unugi Ayaaraa sa Amaane Nsano sa bigana ⁺uyane, hay sa ꞊adonkeze ha kiwenden ka, ama a ashinaa ⁺unugin, wərike udonke niciye newo ubusa ke Ashini wərike haro.
058	HEB	009	025	˂Ukudaake ⁺unyaana ashini wərike ukafe ꞊uniyaze wo mgba mawo, tantaasa borewono wo mpiris ꞊unugizi Ayaaraa sa Amaane Nsano kuwede nije ninay ne mgba may sa haza mawo.
058	HEB	009	026	Ka nongo, gade Animasihu uniya ubusa ne uniya wo uriyare gay, ucuwana wo agabaa sa ˂akayane inang. Ama ⁺udonke niciye newo nidii cas ne aye ha umuwene, wərike uviyase apuwa araa, sa ⁺ukune niciye newo saa kiwaa ke binama wərike ane Ashini.
058	HEB	009	027	Tantaasa ⁺akafa kuwede bije bigana sa ungməni nidii cas, ka ⁺ayane nongo, sa ayane-wo nhara me anowa ne araa,
058	HEB	009	028	anongo Animasihu ˂ukune niciye newo nidii cas, wərike uviyase wo apuwa araa ha agana gay. Uta ukuri uye ne uriya, haza a wərike une uriyare wo apuwa araa, ama a wərike utubse haremay sa are ne uya wo niziya newo.
058	HEB	010	001	Uduwaka a udonke wo apuwa anowa sa ayiyezi haza una ure kiwenden ke apuwaa. Wərike nongo, uza uyiyame ukutti-wo hare niye urume wo Ashini acuge tantaasa Ashini utare-ha are, ne uniyaze wo kiwaa ke binama udiinwu shere umuwene kuwede nije ninay.
058	HEB	010	002	Gade ata are nongo, gade ˂akadaake ⁺ajese uniyazew? Wərike hare uyane wo Ashini nituma akata aciye uptyize nidii cas, gade ndunkinze me iruwa yeha nza ndome nkafew ha ne apuwa araa.
058	HEB	010	003	Ama uniyaze weenwo, a uwunda wo ubatiriza woha kuwede nije ninay apuwa araa sa ⁺ayane,
058	HEB	010	004	wərike mgba me inaa ne imande, nza n-yiyame nviyase-wo apuwa araa.
058	HEB	010	005	A ana ⁺awuna sa Animasihu ˂ukuye ne inang ⁺ukuna, “Uniyaze ne kiwaa ke binama wərike ane Ashini, bo mbotara-bo, ama ⁺boyane-m nipum sa nta nne-bo.
058	HEB	010	006	Uniyaze wo kiwaa ke nipabe ne uniyaze wərike uviyasa wo apuwa araa, ˂kibodaake ⁺bogofe uniyamto.
058	HEB	010	007	Hane ⁺nkuna, ‘Naa me ze, ⁺ayane ncaza ne ashini ham ne aməmo ncaza me anaza ha Ashini, Ashini ⁺n-ye n-yane apuwa sa botare.’”
058	HEB	010	008	Ne uciba Animasihu ⁺ukuna, “Kiwaa ke binama wərike ane Ashini, ne uniyaze wo Ashini apuwa, a uniyaze wo nipabe ne uniyaze wərike uviyasa wo araa, mbotara-bo, baa akone ꞊bogofe uniyamto wo ana.” Nongo yaaro, uduwaka ⁺ukuna ayane nongo.
058	HEB	010	009	Hane ⁺ukuna, “Naa me ze, n-ye n-yane apuwa sa botare.” ⁺Ucay uduwaka wo uciba ne agərife, wərike utunki wo uriyaw.
058	HEB	010	010	A wərike apuwa hayen ha sa utare, ⁺akutti haro ⁺ticuge hare nsano, wərike une wo nipum ne Yeso Animasihu nidii cas.
058	HEB	010	011	Kuwede uje upiris ꞊uyane nituma newo kuwede nje nweng, ꞊ukuniyaze a udandere uniyaze wo kiwaa ke binama wee sa uza uviyase-wo apuwa araa.
058	HEB	010	012	Ama Animasihu upiris wooro, ⁺une niciye newo nidii cas, saa uniyaze wo kiwaa ke binama wərike uviyasa wo araa, hane ⁺ucuge ne taare tine te Ashini.
058	HEB	010	013	Ucuwana ne agaba hayen, ure ne uya wo hare ugaa wo unay woo, sa Ashini uta ukutti-ha apuwa ha uruwabta ne tikaza.
058	HEB	010	014	Kiwaa ke binama nidiinnu wərike ane Ashini, ⁺kiwuna haremay sa ꞊awooze-ha acuge ne nsano, are tantaasa Ashini utare-ha are shere umuwene.
058	HEB	010	015	Bidiri Bisanobo ꞊udonkeze haro nongo, ne uciba ⁺ukuna,
058	HEB	010	016	“A nikəwəri nee nta n-yane ne ha ka agaba hayen amaa, nta nwone nduwaka mam ne aməmo iruwa yeha, a ncaze nna ne aməmo iruwa yeha, apuwa sa ze Mbaa ⁺ukuna.”
058	HEB	010	017	Ukuri ⁺ukuna, “Apuwa araa haa, a uzira wo udafe wo uduwaka woha, nza ndome mbatiriza-m ne ana.”
058	HEB	010	018	Ka ⁺aviyasa-ha apuwa araa hay, aza adome ayane-ha kiwaa ke binama wərike ane Ashini, wərike uviyasa wo apuwa araa.
058	HEB	010	019	Aruwanke ham, ticiye ugaso wo unugi ne Ayaaraa sa Amaane Nsano ne aməmo mgba me Yeso,
058	HEB	010	020	a wo ⁺udiine haro uwunda usawo wo uray, ne uwunda wo unaabune sa a una ure nipum newo.
058	HEB	010	021	Anongo ⁺ticiye upiris umənuu, sa ure ne tigbama te unaafase wo agana ha Ashini.
058	HEB	010	022	Wərike nongo, sa tikiyerenku n-yaa ke Ashini ne iruwa ye kiwenden shere uhaza wo iruwa, a tiye ne iruwa yee sa ⁺aptyize ina shere uyane wo araa, ne apum sa ⁺aptyize ne nwuwamaw nsərəyma.
058	HEB	010	023	Sa titunna ne ugaso ne aməmo uwuna wo iruwa yooro sa tinazen, wərike awaasa ⁺uyane haro nikəwəri a bore kiwenden.
058	HEB	010	024	Sa tiyane tantaasa tatiwone aciye haro ticuge hare uyane wo apuwa anowa ne uyeme wo aciye.
058	HEB	010	025	Kate tijese usundinza wo urume wo Ashini, tantaasa haage ꞊ayane, ama sa tire hare ugasinza wo aruwanke iruwa, a tine ubusa ne uyanew nongo, wərike uweng wo niziya ne Mbaa ˃ukərenu n-yaa.
058	HEB	010	026	Ka ⁺tiniya ubusa ne uyane wo apuwa araa ugəyye, sa ⁺ntikpaa kiwenden, azaa uniyaze wo kiwaa sa ata adome ayiyame uyanew wərike apuwa araa,
058	HEB	010	027	ama sa uwuwage wo ukpate woo ne nhara me anowa ne araa cas, a una uwarew gay sa uta upabe hare ugaa wo unay wo Ashini.
058	HEB	010	028	Awaasa ugaa-wo udafe wo uduwaka wo Mosa ꞊akawe-wo shere ugbane, ka agofe anazaa ke agana nriya baa ntaaro,
058	HEB	010	029	kibəre awaasa ⁺uyasa Vana bo Ashini, ⁺ukuri ⁺ukutti mgba me nikəwərino sa ⁺nptyize-wo a apuwa ha uzira wo nsano, ⁺uzuwake Bidiri bo apuwa anowa.
058	HEB	010	030	Wərike tiriya awaasa ⁺ukuna, “Ame nre bore ukutti wo kuwede ana apuwa sa ⁺uyane, nta nkutti kuwede ana ne.” Ukuri ⁺ukuna, “Mbaa uta uyane agana hawo nhara me anowa ne araa.”
058	HEB	010	031	A apuwa ha uwuwage a bigana urii ne taare te Ashini bore uray.
058	HEB	010	032	Batirizan ne ayeha sa ˂akamaa, sa ˂ikimare ⁺ikpaa nsaa me Ashini, sa ˂ikireete une wo iruwa yee ne aməmo ngmassa ne uriyare.
058	HEB	010	033	Ananke agabaa ˂akazuwage-ye ⁺aniyaze-ye uriyare ubusa ke agana, ananke agabaa ꞊ikikande-ha, a ire apuwa nidii ne aruwanke sa ⁺aniyaze-ha uriyare.
058	HEB	010	034	⁺Ikidonkize ugbane ke haremay sa are ne ukura wo tibaa, ⁺iyane amane ka avuwa-ye mpoppuwa, wərike iriya a ita iciye mpoppuwa sa amaane, sa nza ncaane-wo.
058	HEB	010	035	Wərike nongo kate ipura ne iruwa, ita iciye upase gay.
058	HEB	010	036	Sa ireete uya, ne ꞊uyane wo apuwa sa Ashini utare, ita ikpaa apuwa sa ˂ukukone uta uyane.
058	HEB	010	037	Ne agabaa cim, “Wo sa uyiyezi, uta uye yare.
058	HEB	010	038	Ama bore uzira wo araa ham, uta une ubusa ne ucugi ne aməmo une wo iruwa. Ka ⁺uvoore ne utine, nza ngofe-m uniyamto woo.”
058	HEB	010	039	Ama haro, haza a hare uvoreze ne utine niya uriyare wo ungməne tire, ama a hare une wo iruwa niya uciye wo utubsa.
058	HEB	011	001	Une wo iruwa a una ure ucuwana a kiwenden apuwa sa tiwuna iruwa, a ucuwana wo apuwa sa tidaake tinay anongo are.
058	HEB	011	002	Wərike une wo iruwa, ˂akarumi ncaaran me aye ha utine.
058	HEB	011	003	Wərike une wo iruwa, ⁺tiyiyama a ne anaza Ashini ˂ukuyane inang ne, wərike haza a ne apuwa sa ayate ˂akayane apuwa sa ayate saanuwa.
058	HEB	011	004	Wərike une wo iruwa, Habina ˂ukuyane Ashini uniyaze wo kiwaa ke binama sa kipere ke Kayinu. Wərike une wo iruwa, ˂akarumi-wo ⁺ucuge bore uzira wo araa, sa Ashini ˂ukuyane anaza anowa ha uniyaze woo. ⁺Ungməne, ama udaa ne anaza wərike une wo iruwa yewo.
058	HEB	011	005	Wərike une wo iruwa, ˂akacuwana Enok niya ashini, ˂ukudaake ungməne. ˂Akadaake ⁺anay-wo wərike Ashini ˂ukucuwana-wo. Sa ˂akadaa akate acuwana-wo, ˂akarumi-wo ⁺ucuge bore uyane wo apuwa sa Ashini ugofe uniyamto.
058	HEB	011	006	Shere une wo iruwa azaa awaasa uta uyiyame a uyane apuwa sa Ashini uta ugofe uniyamto woo, wərike awaasa uta uye ke Ashini sa ⁺une iruwa a Ashini ure ne, a wo ꞊uyane haremay sa ꞊anaase-wo apuwa anowa.
058	HEB	011	007	Wərike une wo iruwa, Nuhu sa ˂akayane-wo uduwamo ne apuwa sa ˂akadaa akate anay, ne aməmo uwuwage wo Ashini ˂ukushabe ujirigi wo nwuwamaw unaaw wərike uvuwa agana ha ukura woo. Wərike une wo iruwa yewo, ˂ukukpate agana ha inang, hane ucuge bore uyane wo anowa sa une wo iruwa ꞊uyiyezi ne.
058	HEB	011	008	Wərike une wo iruwa, Ibirahem sa ˂akagaaseke-wo niya ne aninkaa sa uta unanke a ukpaa acuge hawo, ˂ukuyane apuwa sa ⁺akunan kewo, ⁺uduura ne ukuna ˂ukutiya-wo tiya sa ˂ukuyaaze ne.
058	HEB	011	009	Wərike une wo iruwa, Ibirahem ˂ukukutti nriyam me nikəwəri ukura woo saa bijan ne nriyam me nnang. ˂Ukucukse ne aməmo ntenti, anongo Ishaku ne Yakubu sa akare haremay sa ata akpaa apuwa adiinha sa Ashini ˂ukukone a uta une-ha.
058	HEB	011	010	Wərike ukure ne uwuna wo iruwa ne apiye hay sa ⁺atunki ana, hay sa bore idiyanay ne atiyaa, a Ashini.
058	HEB	011	011	Wərike une wo iruwa, Ibirahem sa ˂ukumare ⁺ucaaranka, ˂ukuciye awure wərike ˂ukune iruwa ke Ashini awaasa ˂ukuyane-wo nikəwəri ne ukuna buray bewo ke Saratu ꞊ukuwuse-wo.
058	HEB	011	012	Wərike nongo, a ke bigana bigəndi beebo sa ˂ukumare ⁺ucuge saa nikoro, ˂akaciye ataa pan saa iwere ye nshini, saa ishiyaro ye uraawa sa aza ayiyame avane-ha.
058	HEB	011	013	Unaafase wo agana hay ˂akangməni ne aməmo une wo iruwa. ˂Akadaake ⁺akpaa apuwa sa ˂ukukone uta uyane-ha, ˂akanay ana kinereng ⁺ayane amane. A bano ˂akayiyame ha a ajan, haza a agana ha inang yee.
058	HEB	011	014	Agana hare ꞊uyane wo anaza hay, ⁺adonke ˃anaase nriyam me aciye haa.
058	HEB	011	015	Gade ndunkunze meha a me nriyam sa ˂akajese, gade ⁺aciye aciye ha uvoore.
058	HEB	011	016	Ama ˂akawone iruwa yeha ne nriyam may sa mpere unoo, nriyam me ashini. Wərike nongo Ashini ꞊unugofe-wo nziri agaaseke-wo Ashini haa. A ana ⁺awuna ⁺urondeke apiye wərike ha.
058	HEB	011	017	Wərike une wo iruwa, Ibirahem ˂ukune Ishaku saa binama bo kiwaa, agabaa sa Ashini ˂ukunaase unay une wo iruwa yewo. Awaasa a wo ˂ukukpaa nikəwərino ˂ukutare une vana bewo bona bidii cas,
058	HEB	011	018	kuwede sa Ashini ˂ukukonen kewo, “A ne upang wo Ishaku cas agana habo ata akaane ne.”
058	HEB	011	019	Ibirahem ˂ukukone ne iruwa yewo, ka Ishaku ungməne Ashini uta uyiyame a uninkize-wo. Sa Ibirahem ˂ukukpaa vana bewo Ishaku, are saa ˂ukukpaa-wo ke haremay sa ⁺anangməne.
058	HEB	011	020	Wərike une wo iruwa, Ishaku ˂ukuwone Yakubu ne Isuwa apuwa anowa sa ata aciye niya ubusa.
058	HEB	011	021	Wərike une wo iruwa, Yakubu sa ˂ukuyaaze ungməne, ˂ukuwone kuwede bije vana bo Isubu apuwa anowa, ukuri ⁺urume Ashini sa ˂ukuyininke ashini ne ubinda woo.
058	HEB	011	022	Wərike une wo iruwa, Isubu sa aye ha ungməne woo ˂akaye n-yaa, ˂ukuyane anaza ha nikaane ne aSarinawa uMasar, hane ⁺ubiyate-ha tantaasa ata ayane ne nwuge mawo.
058	HEB	011	023	Wərike une wo iruwa, haremay sa ˂akawuri Mosa ˂akanese-wo tipiye titaaro ne awure hawo, wərike sa ˂akanay-wo a vana binoobo, ˂akadaake agofe uwuwage wo uduwaka wo bigbama.
058	HEB	011	024	Wərike une wo iruwa, Mosa sa ˂ukuhaaranko, ˂ukugaa-wo akonen kewo a vana bo bishiyahay bo Firawna.
058	HEB	011	025	˂Ukucuwana uta une uriyare ne agana ha Ashini, sa ne akone ugofe uniyamto wo apuwa araa wo aye cim.
058	HEB	011	026	˂Ukucuwana uniya wo nziri wərike Animasihu, upere ikurufe ye uMasar uciye wo umənu. ˂Ukuyane nongo a wərike sa ˂ukuwone iruwa ne apuwa amənuha sa Ashini uta une-wo niya ubusa.
058	HEB	011	027	Wərike une wo iruwa, ˂ukujese uMasar shere uwuwage wo ukara wo bigbama, ˂ukureete ne aməmo ugaso wo iruwa yewo wərike ⁺unay awaasa anayate-ha wo.
058	HEB	011	028	Wərike une wo iruwa, ˂ukuyane Usonde wo Uganke, ˂ukungmyiski mgba ne anənkəy ha ukura wərike kate bore uwekse wo ayiyane ha uciba upata ayiyane ha uciba ha aSarinawa.
058	HEB	011	029	Wərike une wo iruwa, aSarinawa ˂akadafe ne aməmo Uraawa Uvuwaw ne idaa iwuway, ama sa aMasarawa akatare adafe, hane nwuwamaw ⁺nsure-ha.
058	HEB	011	030	Wərike une wo iruwa, uvu wo apiye ha uJeriko ˂ukurii daa, sa ˂akayane aye usunderi are ne urənse wo una.
058	HEB	011	031	Wərike une wo iruwa, ˂akadaake awe Rahab bicinaake ne hare uzira wo ugofe wo anaza ha Ashini, wərike sa ˂ukukpaa aSarinawa hare urənge wo nriyam.
058	HEB	011	032	Ayina nta ndome nkone? Nza-m agabaa sa nta mbiyate-ye anaza ne ashini ha Gidiyon ne Barak ne Samson ne Jefta ne Dawda ne Samayna a hare niyiyezi ne anaza ha Ashini,
058	HEB	011	033	haremay sa wərike une wo iruwa ˂akapere ugaso wo agbama, ⁺ayane anowa, ⁺akpaa apuwa sa ˂ukukone uta uyane-ha, a ha ˂akawəbsi tinuwe te nzeeki,
058	HEB	011	034	˂akabite ugaso wo unaw, ⁺ahara-ha uniya wo kiwaa ke uvira, ˂akakutti uzira wo ugaso woha ⁺ucuge ugaso, ˂akapere ugaso wo hare ntaa me nriyam muwa-muwa.
058	HEB	011	035	Ahay ˂akakpaaze agana haa ne uray sa ˂akamare ⁺angməne. ˂Akane haage uriyare, hare uniya wo uriyarew⁺aga-ha ajese-ha, wərike aciye nininki ne aməmo isaw sa nimaane unoo.
058	HEB	011	036	Haage ˂akayane-ha anaza ha mbenne, ⁺awətte-ha. Haage ˂akabaaze-ha ⁺amaga-ha ne aməmo ukura wo tibaa.
058	HEB	011	037	˂Akataaze-ha ne ataane, ⁺ahaza-ha tiriya ne uvira, ⁺awekse-ha ne uvira. ˂Akawoone nwa me idunke ne imande ˃anyaana ne. ˂Akayane ucugi wo ugbangane ne uriyare a ugaa wo unay.
058	HEB	011	038	Inang yee ˂ikidaake ihama unoo wo ucugi woha. ˂Akarənse ndare ne ashini ne ataane, a ne aməmo atiyang, a ne aməmo tiwuwe te idaa.
058	HEB	011	039	˂Akarumi agana hay wərike une wo iruwa yeha. Nongo yaaro azaa bigi ne aməmo haa, sa ˂ukukpaa apuwa sa ˂akayane-ha nikəwəri.
058	HEB	011	040	Ashini ˂ukuyane haro apuwa sa amaane unoo wərike sa ne haro ata akutti-ha acuge tantaasa Ashini utare haro tire.
058	HEB	012	001	Usonde wo agana gay haremay sa ˂akane iruwa yeha ke Ashini ⁺arənge haro, wərike nongo, sa tikatte kuwede aje apuwa sa ꞊akareze haro, ne apuwa araa sa ꞊abaazeze haro shere uriyare, a tireete uyane wo ucom wo ncibnaa may sa nre ubusa wooro nnoo.
058	HEB	012	002	Sa titunki ayizi haaro ke Yeso, awaasa a wo ure ubuze ne umuwene wo une wo iruwa yooro. Wərike nsano me iruwa sa ˂ukure ne uyaw, ⁺ureete ucuwane wo ubirikane, ⁺ukutti nziri me una haza ananke apuwa, ⁺ucuge ashini ne ukpənku wo tigbama ne taare tine te Ashini.
058	HEB	012	003	Gbənken wo sa ⁺ureete ugaa wo unay ke hare apuwa araa, wərike kate iwuzi a ipura ne iruwa.
058	HEB	012	004	Ne aməmo ngmassa maye ne apuwa araa, idaake iyane apuwa sa ahama ita iwake mgba maye ne.
058	HEB	012	005	⁺Ishama-ye ne anaza ha uniyaze wo ugaso sa Ashini ⁺unasa wərike ye a ayiyane hawo. ⁺Ukuna, “Vana bom, kate boyase uduwamo wo Mbaa, kate bopura ne iruwa ka uptyabke-bo,
058	HEB	012	006	wərike Mbaa ꞊uduwame haremay sa ꞊uyeme-ha, ꞊uniyaze unaafase wo haremay sa ⁺ukpaa saa ayiyane hawo uriyare wərike apuwa araa sa ⁺ayane.”
058	HEB	012	007	Reeten uniya wo uriyare a icuwana una a uduwamo, Ashini ꞊uyane-ye nongo wərike ye, a ayiyane hawo. A bije vana babba woo unuduwama-wo wo?
058	HEB	012	008	Ka ana duwama-ha ye, tantaasa ꞊aduwame unaafase wo ayiyane ha Ashini, ⁺adonke ye a awure ha tiway haza a ayiyane ha ukura.
058	HEB	012	009	Muwe ne nongo, ticiye mbabban maaro ne aməmo nipum sa ꞊aduwame haro, ꞊tiniyaze-ha iwone, wərike nongo sa ꞊ayane. Tiza timaado ukpaa wo uduwamo wo Babba wooro ne aməmo bidiri, wərike ticuge ne uray?
058	HEB	012	010	Mbabban maaro ꞊aduwame haro ucuwana wo agaba cim tantaasa ⁺anay ⁺ayane unoo, ama Ashini ꞊uduwame haro wərike ukande wooro, wərike ticiye nsano mawo.
058	HEB	012	011	Azaa uduwamo wee sa uniyamto ne agaba ha uyane wo una, sa ncaanom me iruwa. Ama ne utine, ꞊uwooze ucesize wo uzira wo araa ne uraara wo iruwa ke haremay sa ⁺akpaa una.
058	HEB	012	012	Wərike nongo, natan taare teye sa ⁺ntiwuze, a anuu haye sa anagaso-ha.
058	HEB	012	013	Toreken tiwunda wərike tikaza teye, wərike kate bore nkpane me tikaza udere aciyeha, ama sa uciye niwuma.
058	HEB	012	014	Yanen tantaasa ita iyane ucugi wo uniyamto ne kuwede ana, a icuge ne nsano. Shere ucuge ne nsano, azaa a waasa uta unay Mbaa.
058	HEB	012	015	Yanen nnoo kate bigi udere apuwa anowa ha Ashini, kate bigi ucuge ninyengu ne ukara sa uta uye ne tiduba, a ucaane agana gay.
058	HEB	012	016	Yanen nnoo, kate bigi uyane ticinaake, baa bore uzira wo udafe wo Ashini saa Esuwa, awaasa wərike nijaaro ne apuniya nidii, ˂ukuzeeze apuwa sa ˂akare hawo ha vana bo uciba.
058	HEB	012	017	Tantaasa iriya, ne utine, sa ˂ukutare ukpaa apuwa anowanha sa ˂akare hawo, hane ⁺agaa-ha wo. ˂Ukudaake uciye ukutti wo ana tantaasa ˂akare, ne ukuna yaaro sa ˂ukunaase apuwa anowanha ne n-yizi.
058	HEB	012	018	Idaake iye ne utaane wo uSinay wee sa ita iyiyamea ipata, sa ꞊upabare ne una gay, ne aninka ha nrii nciringma ne nijife,
058	HEB	012	019	ne uwuzze wo niwunu, ne niviyaw sa nire ne anaza tantaasa hare ugofe ⁺ayane nwure ⁺akuna kate ane ubusa ne uyane woha anaza.
058	HEB	012	020	˂Akadaake ⁺ayiyama ureete wo udafe wo uduwakaw sa ˂akane-ha sa ⁺ukuna, “Kuwede gade a binama ⁺upata utaanew, ata ataaze-wo ne ataane.”
058	HEB	012	021	Apuwaa sa ˂akanay aciye uwuwage gay, sa ˂akawone Mosa ⁺ukuna, “Nipum nom nicere wərike uwuwage.”
058	HEB	012	022	Ama ⁺iye ke utaane wo uSihiyona, uUrushanima wo ashini, apiye ha Ashini bore uray. ⁺Iye ke mpuwe ne ashini ha mpuwe me atuma ha Ashini sa are ashini ne aməmo usonde wo amane gay.
058	HEB	012	023	⁺Iye ke usonde wo hare udafe, ayiyane ha uciba haremay sa ⁺acaza aziya haa ashini. ⁺Iye ke Ashini bore uyane wo unaafase wo agana nhara me anowa ne araa, ⁺iye ke idiri ye hare anowa, haremay sa ⁺akutti-ha are tantaasa Ashini utare-ha are.
058	HEB	012	024	⁺Iye ke Yeso, sa ˃utore ne ntitay me Ashini ne agana ne aməmo nikəwəri nisawno. ⁺Iye ke mgba may sa ˂akangmyiskizi sa ꞊n-yane anaza hay sa apere ha mgba me Habina.
058	HEB	012	025	Nay, kate igaa-ye awaasa ure ne anaza. Ka ˂akadaake ayiyama uhara woha sa ˂akaga-ha wo, awaasa ˂ukuduwame-ha ne inang, akibəre haro, ka tijese udafe woo, awaasa ꞊uduwame haro ashini?
058	HEB	012	026	Ne agaba hayen, niviyaw newo ˂kinizungurize inang, ama saanuwa ⁺uyane nikəwəri ⁺ukuna, “Haza inang cas nta nzungurize, nta nkuri nzungurize nshini.”
058	HEB	012	027	Anaza hay, “nkuri,” ⁺adonke ukatte wo apuwa sa ata azungurize ana, apuwa hay sa ⁺ayane ana, wərike apuwa sa aza ayiyame-ha uzungurize wo ana, ata adiyage.
058	HEB	012	028	Wərike nongo, sa ⁺acuge tatikpaa tigbama tee sa aza ayiyame-ha uzungurizew, sa tiyane amane, a tirumi Ashini ne aməmo umənu woo ne uwuwage tantaasa uta ukpaa,
058	HEB	012	029	wərike Ashini haaro a una wee sa ꞊upabare.
058	HEB	013	001	Niyan ubusa ne uyeme wo aciye, saa aruwanke.
058	HEB	013	002	Kate ijese ꞊uyane wo ajan apuwa anowa, anongo haage ˂akayane atuma ha Ashini sa are ashini ukande shere uriya woha.
058	HEB	013	003	Batirizan ne haremay sa are ne aməmo ukura wo tibaa, sakuna ye maa ire ne ukura wo tibaa saa ha, a haremay sa are ne ꞊uniyaze woha uriyare, sakuna a ye ne aciye haye ire ne ˃uniya wo uriyarew.
058	HEB	013	004	Akafa kuwede ana ucuwana ucugi wo anyaa a apuwa amənuha, kate icaane ukuwemi wo anyaa haye ne, wərike Ashini uta uyane hare umasa ne ahay ne anome ha haage a unaafase wo hare uyane wo ticinaake nhara me anowa ne araa.
058	HEB	013	005	Kate ire hare uyeme wo ikurufe, ama sa ire hare amane ne apuwa sa iciye, wərike Ashini ⁺ukuna, “Nza mmage njese-m bo, nza mmage nnyandere-m bo.”
058	HEB	013	006	A ana ⁺awuna ne aməmo ugaso wo iruwa ꞊tigose, “Mbaa a wo ure bore ukande wom, nza ngofe-m uwuwage. Ayina bigana uta uyiyame a uyane-m?”
058	HEB	013	007	Batirizan ne harewono woye, sa ˂akabiyare-ye anaza ha Ashini. Gbənken a inay unaafase wo apuwa anowa sa ⁺ayane ne aməmo ucugi woha, a idafe une wo iruwa yeha.
058	HEB	013	008	Yeso Animasihu ure tantaasa ˂ukure ne abəy ne yenəy a shere umuwene.
058	HEB	013	009	Kate ijese unaafase wo udonkize wo anuwe muwa-muwa uriyange-ye. ⁺Ayane unoo ticiye ugaso wo iruwa ne aməmo apuwa anowa ha Ashini, haza a ne utanda wo nne me apuniya muwa muwa, may sa nza-wo ukande ke hare uniyaw.
058	HEB	013	010	Ticiye aninka ha uniyaze wo Ashini apuwa hay sa hare nituma ne aməmo uTenti ˂akadaake ane-ha ugaso wo uniya wo apuniya ha aninkaa.
058	HEB	013	011	Borewono wo mpiris ꞊ukucuwana mgba me inamay niya aməmo ne Ayaaraa sa Amaane Nsano a uyane uniyaze wərike apuwa araa, ama inamay ꞊akapabe ina nang kinereng ne ayaara ha ucugi woha.
058	HEB	013	012	A nongo Yeso womaa ˂ukune uriyare nang ne apiye, wərike uwone agana are hare nsano ne uwunda wo mgba mawo.
058	HEB	013	013	Wərike nongo, sa tiya kewo nang ne ayaara ha ucugi, a tireete uniya wo nziri sa ˂ukune.
058	HEB	013	014	Wərike ne inang yee tizado apiyeha sa ata a reete, ama ꞊tiwooze ayizi ne apiyeha sa ayiyezi.
058	HEB	013	015	Wərike apuwa sa Yeso ⁺uyane sa tine ubusa ne uyane wo uniyaze wo Ashini apuwa sa a ana are urume woo, anaza haaro a ana are urume wo niziya newo.
058	HEB	013	016	Kate ijese uyane wo apuwa anowa ne ukande wo agana, wərike uniyaze wo Ashini apuwa hay, ꞊ugofe uniyamto.
058	HEB	013	017	Dafen harewono woye, a iyane apuwa sa ⁺akuna. A ha ꞊ayane uya woye, a ha ata anaze apuwa sa ⁺ayane. Yanen apuwa sa ⁺akuna, wərike nituma neha nicuge ne amane haza ne ncaanom me iruwa, wərike hayen aza acendeke-ha ye ananke apuwa.
058	HEB	013	018	Yanen haro nriribina. Tiriya ne kiwenden, ndunkinze me iruwa yooro nsano, tikuri titare tiyang tooro tire nnoo ne aməmo kuwede uje upang.
058	HEB	013	019	Nre ne nwure maye, sa iyane nriribina wərike nciye uvoore keye yare.
058	HEB	013	020	Ashini bore uniyaze wo uraara wo iruwa, ˂ukuninkize Mbaa wooro Yeso ke haremay sa ⁺anangməne, bore aviga amənuha ha idunke, ne aməmo mgba me nikəwəri neen ne uzira wo umuwene.
058	HEB	013	021	Tire ne nwure udungiriza-ye ne kuwede aje apuwa anowa, wərike uyane wo apuwa sa utare, a uyane wo apuwa sa uta ugofe uniyamto ne uwunda wo Yeso Animasihu, umənu ure woo shere umuwene. Are nongo.
058	HEB	013	022	Aruwanke, nre ne nwure, sa ikpaa uduwamo sa ⁺n-yane-ye, ne aməmo ncaza mbutun may.
058	HEB	013	023	Ntare-ye iyiyame ˂akakatte biruwanke booro Timoti ne aməmo ukura wo tibaa. Ka uye yare, nta n-ye ne wo tinay-ye.
058	HEB	013	024	Nyankizan unaafase wo harewono woye ne unaafase wo hare udafe. Haremay sa are ne nriyam me iTaaniya ˃agose ˃anyankize-ye.
058	HEB	013	025	Apuwa anowa adafe ne unaafase woye.
#
# BOOK	059	JAM	James	Yakubu
059	JAM	001	001	Ame nre Yakubu biriyare bo Ashini ne Mbaa Yeso Animasihu, ⁺n-yane ncaza maye niya ke, ataa nikuri ne nriya hayen sa ⁺agatarezo ne unaafase wo inang, ˃nyankiza-ye.
059	JAM	001	002	Aruwanke ham, kuwede uje uriyare sa ⁺uciye-ye, kuttin una apuwa ha amane gay,
059	JAM	001	003	wərike iriya uriyare wo udonkize wo une wo iruwa yee, uwooze ureete.
059	JAM	001	004	Wərike nongo, sa ireete une wo iruwa ke Ashini niya umuwene, ita ihaaranko, a ingmaa, iza idere-ye ananke apuwa.
059	JAM	001	005	Ka bigi ne aməmo haye ⁺udira uyiyama, sa uyane nriribina ke Ashini sa awo ꞊uniyaze kuwede ana shere utpyabke, Ashini uta une-wo.
059	JAM	001	006	Ka uyiyasa, sa une iruwa, kate uciye iruwa tiriya, wərike bore iriwa tiriya, ure saa nwuwamaw me uraawa sa uway ꞊ukutam nna shee, a utam nna shina.
059	JAM	001	007	Bigana been, kate ucay iruwa uta uciye ananke apuwa ke Mbaa,
059	JAM	001	008	wo, a bigana bore iruwa iriya, kuwede yina sa ꞊uyane, iruwa yewo izaw ne ayaara nidii.
059	JAM	001	009	Hare udafe wo Ashini sa are hare ugbangane, sa ayane amane, wərike Ashini ⁺unyante-ha.
059	JAM	001	010	Haremay sa are hare apuwa ha taare, sa ayane amane wərike Ashini ⁺utuuti-ha daa. Wərike hare apuwa ha taare, ata anaa saa nrərife me ndare.
059	JAM	001	011	Ka uweng ⁺ukaana ne nware, ꞊ukuwone mptya a ngbyatariko, sa nrərife ma nwaksa daa, sa unoo wo nna ncaano. Anongo hare apuwa ha taare, ata anaa are ne aməmo unaase.
059	JAM	001	012	Haremay sa ⁺areete une wo iruwa ke Ashini ne aməmo uriyare, ata are hare apuwa anowa, wərike ka areete niya umuwene, Ashini uta une-ha uray wee sa unumuwesize-wo, wee sa Ashini ⁺ukuna uta une hare uyeme woo.
059	JAM	001	013	Ka apuwa sa ꞊akanaase awone bigana uyane wo araa ⁺aciye bigi, kate ukone Ashini ⁺uwuna-wo ne, wərike Ashini uza unaase-wo uwone bigi uyane wo araa, anongo azaa anaase-ha awone-wo uyane wo araa.
059	JAM	001	014	Bigana ꞊ukunugi ne apuwa sa akanaase awone bigana uyane wo araa, wərike umuwerəy wo iruwa yewo ⁺uriyanga-wo ukiyere-wo.
059	JAM	001	015	Ka umuwerəy ⁺uyane itume, uta uwuri apuwa araa, ka apuwa araa ⁺amənenku, ata aye ne ungməne.
059	JAM	001	016	Aruwanke ham, kate ijese ariyange-ye.
059	JAM	001	017	Kuwede uje upase unoo, ake Ashini ⁺udin, awo ⁺uyane uweng ne upiye ne unaafase wo iwere. Wo, ure tantaasa ure, unuhansare-wo saa uwurigine.
059	JAM	001	018	⁺Uyeme ⁺uwure haro, ne uwunda wo kiwenden ke anaza hawo, wərike ticiye unyante wee sa umaane kuwede yina sa ⁺uyane.
059	JAM	001	019	Aruwanke ham, yiyaman haye, sa ire hare ugofe wo anaza yare, haza hare uyane wo anaza yare, haza hare ukara yare,
059	JAM	001	020	wərike ukara wo bigana, uza uyane wo anowa sa Ashini utare.
059	JAM	001	021	Wərike nongo, sa ijese ꞊uyane wo ꞊ucugi wo apuwa araaa ha iziri ne hay sa anaziba-ha, sa are kuwede tiya, a irakte aciye haye, ikpaa anaza hawo sa ⁺uvina ne aməmo iruwa yee, sa ata ayane-ye nivuwange.
059	JAM	001	022	Wərike nongo, kate icuge hare ꞊ugofe wo anaza ha Ashini cas ire ne ꞊uriyanga wo aciye haye, yanen apuwa sa ꞊agose.
059	JAM	001	023	Awaasa ꞊ugofe anaza ha Ashini cas, amma ꞊unuyane-wo apuwa sa ꞊agose, ure saa awaasa ꞊ukugbənse nyano mawo ne ngəəni,
059	JAM	001	024	ka ⁺umuwene uyatew, sa umaa udore-wo, daabano, sa ushame-wo tantaasa ure.
059	JAM	001	025	Ama awaasa ꞊ugbənse anaza ha Ashini ha kiwenden, hay sa a ana ꞊aniyaze nivuwange, ⁺ureete uyane wo apuwa sa ⁺akuna, udaake ushama-wo ne apuwa sa ugofe, ata ayane-wo apuwa anowa ne unaafase wo apuwa sa ꞊uyane.
059	JAM	001	026	Awaasa ꞊ucuwana niciye newo wo a bore ꞊udafe wo Ashini nnoo, ama uza uyiyame-wo upiti wo unuwe woo, a niciye newo ꞊uriyange, udafe wo Ashini hawo a mbenne.
059	JAM	001	027	Udafe wo Ashini wee sa Ashini Babba wooro ꞊ukukpaa wo nsano ne uzira wo araa, a wee sa ꞊akande awoone haremay sa are ne uriyare, ne ahay sa anome haa angməne sa are ne aməmo uriyare, a bigana ukatte niciye newo ne uyane wo apuwa ha inang sa ata acaane-wo ne.
059	JAM	002	001	Aruwanke ham, hare une wo iruwa ke Yeso Animasihu bore upere, kate idonkeze a bigi umaane bigi.
059	JAM	002	002	Akone a bigi sa ⁺uwuna bicita bo azinariya ne mpoppuwa nnooma, ⁺uye ne aməmo usonde wo-ye, bigi bore ugbangane sa uwoone mpoppuwa nraama, womaa ⁺uye.
059	JAM	002	003	Ka idonke uyeme wo bore mpoppuwa nnoomma, ine-wo aninke ha ucugi anowa, hane ⁺ikunanke bore ugbanganew, “tunna bano,” baa “cuge daa baaze ubusa kom,”
059	JAM	002	004	ne uyate wo-ye, idaake ⁺idonke a bigi upere bigi ne aməmo haye, sa ⁺ihara agana ne aməmo ndunkinze me apuwa araa sa are ne aməmo iruwa yee?
059	JAM	002	005	Aruwanke ham, rengken ato a igofe, haza Ashini uzangneke hare ugbangane ne inang, are hare apuwa ha taare ne aməmo une wo iruwa, a aciye tigbama tee sa ⁺ayane haremay sa ayeme-wo, nikəwəri?
059	JAM	002	006	Ama ⁺iyasa hare ugbangane. Haza a hare apuwa ha taare ꞊akangance-ye? Haza aha ꞊akəri-ye niya ne ugaamo?
059	JAM	002	007	Haza a ha ꞊anaze apuwa araa ne ashini ha niziya ninoono ne Animasihu, sa ariya-ye ne?
059	JAM	002	008	Ka ꞊idafe uduwaka umənu wo anaza ha Ashini sa ꞊agose, “Yeme biruwanke bobo saa niciye nebo,” ꞊iyane apuwa anowa.
059	JAM	002	009	Ama ka ꞊idonkeze a bigi upere bigi ꞊iyane araa, ⁺ipura uduwaka, adonke uduwaka ukpate-ye ne.
059	JAM	002	010	Awaasa ꞊udafe unaafase wo apuwa sa uduwaka ꞊ugose, ama ukəre-wo udafe wo apuwa adii ne aməmo, ⁺adonke upura unaafase wo uduwaka.
059	JAM	002	011	Ashini sa ⁺ukuna, “Kate bomare ne buray baa bonome bo bigi,” awo ukuri ⁺ukuna, “Kate boyane nwono.” Ka bodaake ⁺bomara ne buray, baa bonome bo bigi, ama ⁺boyane nwono, ⁺bocuge bore upusa wo uduwaka.
059	JAM	002	012	Sa anaza haye ne apuwa sa ꞊iyane are saa aganaa sa ariya a ata ayane-ha nhara me anowa ne araa ne aməmo uduwaka wee sa uniyaze nivuwange.
059	JAM	002	013	Wərike kuwede ana sa unugofe-wo ugbane wo haage, ata awone-wo araa, shere ugofe wo ugbane. Ama ugofe wo ugbane, umaane uwuna wo bigi araa.
059	JAM	002	014	Aruwanke ham, ayina are unoo wo ana ka bigana ꞊ugose a uciye une wo iruwa, ama uniyane-wo nituma ne une wo iruway? Une wo iruwa yewo uta utobse-wo?
059	JAM	002	015	Akone a biruwanke binome baa buray uza-wo mpoppuwa ne apuniya.
059	JAM	002	016	Ka bigi ne aməmo haye ukunan ke-wo, “Duura ne aməmo nsano me iruwa, Ashini une-bo mpoppuwa ne apuniya,” ama udaake ⁺uyane ananke apuwa wərike ukande wo nipum newo, ayina are unoo wo ana?
059	JAM	002	017	Anongo, une wo iruwa cas, shere uyane wo nituma a mbenne.
059	JAM	002	018	Ama bigi uta ukone, “Bo bociye une wo iruwa, me ꞊n-yane nituma.” Nta nkone, ataana ta boyiyame a bodonke-m une wo iruwa yebo shere uyane wo nituma? Me nta ndonke-bo une wo iruwa-yom, ne aməmo uyane wo nituma nom.
059	JAM	002	019	꞊Boniyaze iruwa Ashini a nidii, ayane unoo! Agbyarigare hamaa ⁺ane iruwa, ama ꞊akacere wərike uwuwage.
059	JAM	002	020	Bo bore tirariga, sa akate adonke-bo a une wo iruwa shere uyane wo nituma a nituma ne mbenne?
059	JAM	002	021	˂Akadaake akutti caara booro Ibirahem bore uyane wo anowa, wərike ˂ukune vana bewo Ishaku ne aninka ha uniyaze wo Ashini apuwa?
059	JAM	002	022	Inay une wo iruwa yewo ne apuwa sa ˂ukuyane, ˂akadaake ⁺ahazano tiriya, une wo iruwa yewo ingmaa wərike apuwa sa ˂ukuyane.
059	JAM	002	023	⁺Angmaska anaza ha Ashini sa ꞊agose, “Ibirahem ˂ukune iruwa ke Ashini, hane ⁺akutti-wo a bore uyane wo anowa,” hane ꞊agaase-wo a suga wo Ashini.
059	JAM	002	024	Inay ꞊akakutti bigana a bore uyane wo anowa, wərike apuwa sa ꞊uyane, haza a wərike une wo iruwa cas.
059	JAM	002	025	Akadaake akutti Rahab bore ticinaake, a bore uyane wo anowa, wərike apuwa sa ˂ukuyane hare urənge wo apiye, sa ˂ukune-ha aninka ha nimare, hane ⁺ukatte-ha ne unanke uwunda muwa?
059	JAM	002	026	Yantaasa nipum a ningməninenu, ka niza-wo bidiri, anongo une wo iruwa shere nituma, a ungməninew.
059	JAM	003	001	Aruwanke ham, kate agana gay ne aməmo haye are hare udonkize, wərike iriya haro sa tire hare udonkize, Ashini uta uyane haro nhara me anowa ne araa gay sa mmaane me agana.
059	JAM	003	002	Unaafase wooro ꞊tiyane apuwa sa azaa didəy ne tiwunda muwa muwa. Awaasa ⁺uyiyama udafe ne niniyam newo ne aməmo apuwa sa ꞊unaze, wo a bore uzira wo araa sa uta uyiyame udafe ne unaafase wo nipum newo.
059	JAM	003	003	Ka tiwuna niwiya ne inime ye bara, wərike tidafe ne wo, tatiyiyame tihansare unaafase wo ne nipum newo.
059	JAM	003	004	Gbənken saa njirigi me nwuwamaw, ne unaate wo nna, uway ugasoo ꞊ukuhansare nna, nongo yaaro, a ne kizume kicimka bore ukərew ꞊ukuhansare una niya tiya sa utare ne.
059	JAM	003	005	A nongo niniyam nire, naa ninay cim, ama ꞊nibuwerinze ne anaza amənsuha. Gbənken ucimi wo nicenke ne nishiyana, una wo nina ꞊ukupabe ndare nmənuma.
059	JAM	003	006	Niniyam duki a saa una nire, ane aməmo nina, ꞊acesize kuwede aje apuwa araa ne, ne aməmo unaafase wo akpara ha nipum, anina ꞊nicaane unaafase wo bigana ne, ꞊niwooze unaafase wo ucugi wo bigana ne aməmo una, nina, a ukura wo una ꞊unose nina.
059	JAM	003	007	Bigana ˂ukuyiyame udafe ne unaafase wo inama ye ndare, ne anii, ne yee sa ꞊ikəri nipum daa, a ye nwuwamaw,
059	JAM	003	008	ama azaa awaasa uta uyiyame udafe ne niniyam. Niniyam a apuwa araa sa nnivankanze-wo, ningmaa ne udəfi uraaw.
059	JAM	003	009	A nina ꞊tirumi Mbaa Babba wooro ne, a ꞊tiware agana unuwe ne, haremay sa Ashini ⁺uyane-ha saa wo.
059	JAM	003	010	Ane unuwe udiin-wo ꞊arumi Ashini a ꞊ayane tizuwaga ne. Aruwanke ham, nongo adaake ayane unoo.
059	JAM	003	011	Uwuwe wo nwuwamaw uta uyiyame ukatte nwuwamaw nniyamtoma ne may sa nkaraa?
059	JAM	003	012	Aruwanke ham, uti wo ugba, uta uyiyame a uwuri ayiyane ha uzaitun? Baa uti wo inəbi uta uyiyame a uwuri ayiyane ha uti wo ugba? Anongo, uwuwe wo nwuwamaw nkarama, uza ukatte-wo nwuwamaw nniyamtoma.
059	JAM	003	013	Ne aməmo haye a ana uciye uyiyama ne uriya? Sa udonke ne aməmo ucugi woo unoo sa uyane ne aməmo uratte wo niciye, sa uyiyama ꞊uwooze.
059	JAM	003	014	Ama ka iruwa yee, ingmaa ne niyaro gay, a uyeme wo iruwa, kate itame bikpaga, a igaa-ye kiwenden.
059	JAM	003	015	Uyiyama ween haza ashini udin, ama a wo inang yee, ne uyeme wo aciye, a wo bigbama bo agbyarigare.
059	JAM	003	016	Kitiyasa niyaro a uyeme wo iruwa ure ne, bano ꞊acesize tikara, ne unaafase wo apuwa araa.
059	JAM	003	017	Ama uyiyama wee sa ⁺udi ashini, usano. Uniyaze ucugi wo uniyamto ne aciye, ne uratte wo niciye, a uyane wo apuwa sa atare, ne ugofe wo ugbane gay, a uyane wo anowa, unuyane-wo nzawa, uyane kiwenden.
059	JAM	003	018	Hare ꞊uwuuza wo agana ayane ucugi wo uniyamto ne aciye, a saa igbaaro ꞊avene, yee sa iyiyezi ne uyane wo anowa.
059	JAM	004	001	Ayina ayiyezi ne tiduba a tikara ne aməmo haye? Haza a wərike umuwerəy wo-ye sa ure ne ngmassa ne iruwa yee?
059	JAM	004	002	Itare ananke apuwa, idaake iciye. ꞊Iwekse haage wərike itare apuwa haa, idaake iciye apuwa sa itare. ꞊Iyane tikara ne tiduba, idaake iciye apuwa sa itare wərike idaake iyiyasa Ashini.
059	JAM	004	003	Ka iyiyasa, ꞊inicisize-ye wərike ꞊iyasize ne iruwa iraay. Itare inaate apuwa sa ⁺iciye ne ugofe wo uniyamto wo aciye haye.
059	JAM	004	004	Ye hare uzira wo kiwenden, itiya-ye nisuga ne inang a ugaa wo Ashini? Awaasa ⁺uzangneke uyane wo nisuga ne inang yee wo a bore ugaa wo unay wo Ashini.
059	JAM	004	005	Baa ꞊iyate a mbenne apuwa sa ncaza me anaza ha Ashini ꞊ngose, Bidiri bee sa Ashini ⁺uwuna ne aməmo iruwa yooro utare ucuge ne haro?
059	JAM	004	006	Ama Ashini awo ꞊uniyaze haro apuwa anowa gay. A ana ⁺awuna ncaza me anaza ha Ashini ꞊ngose: “Ashini ꞊ugaaza-wo bore unyante wo niciye ama ꞊uyanze bore uratte wo niciye apuwa anowa.”
059	JAM	004	007	Nen aciye haye ke Ashini, a igaa-ye bigbama bo agbyarigare, uta ucome-ye.
059	JAM	004	008	Yen n-yaa ke Ashini, wo uta uye n-yaa keye. Rundan tiyante-ye, ye hare uyane wo apuwa araa. Ptyizen iruwa yee ye hare iruwa iriya.
059	JAM	004	009	Yanen ncaanom me iruwa, shiyen, tuutizin n-yizi. Tizuwa tee tivoore asuwe, amane haye avoore ncaanom me iruwa.
059	JAM	004	010	Ratten aciye haye ubusa ke Mbaa, wo uta unyante-ye ashini.
059	JAM	004	011	Aruwanke ham, kate ine inama ye aruwanke haye. Awaasa ⁺uyane anaza araa ne ashini ha biruwanke bewo, baa ⁺uwooze-wo araa, adonke ꞊unaze uduwaka araa, a uyane una nhara me anowa ne araa. Awaasa ꞊uyane uduwaka nhara me anowa ne araa, unudafe-wo uduwakaw, ama ucuwana niciye newo upere ugaso wo uduwaka.
059	JAM	004	012	A Ashini cas ure bore ꞊uniyaze wo uduwaka ne bore nhara me anowa ne araa, awo ⁺uhama utubse a uwe. Ama a bo bore ana, sa tabowone biruwanke bobo araa?
059	JAM	004	013	Gofen, ye haremay sa ꞊igose, “Yenəy baa nikate, tatiya ne ananke apiye, tatikoze niyaw, tiyane nzeno a ticiye ikurife.”
059	JAM	004	014	Itiya-ye apuwa sa ata aye nikate. Ayina are uray wee? A saa umiya ure, tabonay una saanuwaw, ka boməru sa bonaase una boderen.
059	JAM	004	015	Uməy wo ikone, “Ka Mbaa ukpaa, uyante haro ne, tatiyane hay ne hanaa.”
059	JAM	004	016	Ama ire ne ꞊ubuwərinze ne ꞊unyanteze wo aciye haye. Unaafase wo apuwa hayen apuwa araa.
059	JAM	004	017	Awaasa uriya apuwa anowa sa azibi uyane, hane udaake uyane ana, ⁺uyane apuwa araa.
059	JAM	005	001	Hare apuwa ha taare, renken ato a igofe, yanen asuwe ne nkaaro wərike apuwa ha ncaanom me iruwa sa ata aciye-ye.
059	JAM	005	002	Apuwa ha taare teye sa iciye, ⁺acaano, biine ⁺uniya mpoppuwa maye.
059	JAM	005	003	Azinariya ne azurufa haye ⁺akafa nwura gay. Nwurama, a nna nta n-yane anaza ne ashini haye, nta mpabe apum haye saa una. ⁺Isunda aciye haye apuwa ha taare ne aməmo aye ha umanne.
059	JAM	005	004	Ikurife ye haremay sa ꞊ayane nituma ne tiruge teye sa igaa-ye une woha, ire ne asuwe ne ashini haye. Asuwe ha haremay sa ꞊ayane-ye nituma ne usunda wo nigbaaro ne tiruge teye, ahama ne ato ha Mbaa Bigbama bo hare ntaa sa are ashini.
059	JAM	005	005	⁺Iyane ucugi wo ugofe wo uniyamto ne amane ne inang yee. Tikuweneto sa ⁺iyane, ire saa binaa bee sa uya kiwaa.
059	JAM	005	006	⁺Iwuna hare uzira wo araa sa adaake ⁺agaa-ye, apuwa araa, ⁺iwekse-ha.
059	JAM	005	007	Aruwanke ham, sa irakte iruwa yee, niya agaba ha niziya ne Mbaa. Gbənken tantaasa bore avara ꞊ukuya niye ne beera bo bikpagba ne beera bo nikaane ne usanima, sa idaa ita ine nigbaaro.
059	JAM	005	008	Yemaa sa irakte iruwa yee, tantaasa hare avara ꞊ayane, yanen ugaso wo iruwa, Mbaa unuye n-yaa niziya.
059	JAM	005	009	Aruwanke ham, kate iyane nwuməru ne ntitay ma-ye wərike kate awone-ye araa. Gbənken a inay, bore nhara me anowa ne araa ˃utore ne anənkəy!
059	JAM	005	010	Aruwanke ham, wərike iyiyame ureet ne aməmo uriyare, sa igbənke hare niyiyezi ne anaza ha Ashini sa ˂akayane anaza ne aməmo niziya ne Mbaa.
059	JAM	005	011	꞊Tirumi haremay sa ˂akareete ne aməmo uriyare. Ita ibatiriza ureete wo Ayoba, ˃inay tantaasa ne umanne Mbaa ˂ukuyane-wo anowa. Mbaa ungmaa ne iruwa ye uyane wo anowa ne ugofe wo ugbane.
059	JAM	005	012	Aruwanke ham, apuwa sa apere kuwede yina anay, kate bigi utuna ne ananke apuwa sa are ashini ne ndaa baa ananke apuwa muwa. Tunnan ne anaza adii, ka anongo sa ikone anongo, ka haza anongo sa ikone haza anongo, wərike kate awone-ye araa.
059	JAM	005	013	Baa bigi ne aməmo haye ure ne uniya wo uriyare? Sa uyane nriribina. Baa bigi ure ne amane? Sa uyane tiwune te urume wo Mbaa.
059	JAM	005	014	Baa bigi ne aməmo haye ukpana? Sa ⁺ugaaseke harewono wo ukura wo hare udafe, aye ayane-wo nriribina, a asharige-wo mmay ne aməmo niziya ne Mbaa.
059	JAM	005	015	Nriribinama sa ⁺ayane nna ne aməmo une wo iruwa, nta nwumza bore nkpane, Mbaa uta uninkizə-wo. Ka ⁺uyane araa, ata aviyase-wo ana.
059	JAM	005	016	Wərike nongo nyaana ꞊biyaren aciye haye apuwa araa sa ꞊iyane a iyane aciye haye nriribina wərike iwuma. Nriribina me bore uzira wo araa nciye ugaso wo uyane wo nituma nimənnu.
059	JAM	005	017	Iniya a bigana saa haro, sa ˂ukuyane nriribina gay, a kate aruwa beera, ˂akayane tinay tetaaro ne tipiye utase shere beera.
059	JAM	005	018	Sa ˂ukukuri ⁺uyane nriribina, nshini ⁺nne beera, idaa ikuri ⁺ine nigbaaro.
059	JAM	005	019	Aruwanke ham, ka bigi ne aməmo haye, ujese uwunda wo kiwenden, sa bigi uziya newo ne uwunda.
059	JAM	005	020	Sa iyiyame, awaasa uvoore ne bore uyane wo apuwa araa ne uwunda, utubsa-wo ne aməmo ungməne, hayen ata are uwunda wo uviyasa wo apuwa araa gay.
#
# BOOK	060	1PE	1 Peter	1 Biturus
060	1PE	001	001	Ame Biturus bituma bo Yeso Animasihu, ⁺n-yane ncaza maye niya ke agana ha Ashini sa ⁺uzangneke, acugi muwa-muwa saa ajan ne nriyam me uPontos, uGanatiya, uKapadukiya, uAsiya ne uBitaniya.
060	1PE	001	002	Ashini Babba ne aməmo uriya woo, ˂ukuzangneke-ye ne uwunda wo Bidiri bo Ashini, ⁺ucay-ye muwa ne nsano wərike iyane apuwa sa Yeso Animasihu utare, sa ⁺uptyize-ye ne ngba mawo. Ashini une-ye apuwa anowa ne uraara wo iruwa gay.
060	1PE	001	003	Sa tirumi Ashini, awo ure Babba wo Mbaa wooro Yeso Animasihu, ne aməmo ugbane woo gay, akure ⁺awure haro ne aməmo nininki ne Yeso Animasihu ne aməmo haremay sa ⁺angməne. Hayen, ⁺awuna ⁺ticiye uwuna wo iruwa sa uza umuwenew,
060	1PE	001	004	tatikpaa unaafase wo apuwa anowa sa Ashini ˃uciyane-ye ashini sa azaa angmyisiha, azaa acaano-ha, azaa akoonenka-ha.
060	1PE	001	005	Ashini ne aməmo ugaso woo, ure ne ꞊ukənge wee, wərike une wo iruwa yee, niya uweng wo utubsa sa ⁺udunguruza sa ata amiyate una ne agaba ha umuwene, uwengo sa Yeso uta uziya.
060	1PE	001	006	Wərike nongo, sa iyane amane gay, nongo yaaro, uriyare muwa-muwa wee sa ire ne uniyaw saanuwa, awo aye cim.
060	1PE	001	007	Apuwa hay ⁺aciye-ye, wərike anay kiwenden ke une wo iruwa yee, tantaasa ꞊akawone azinariya ne una wərike akante unoo wo ana, ne ukuna yaaro ꞊akacaano, ka ayane nongo, ita iciye urume, umənu a unyante uweng wee sa Yeso Animasihu uta uziya.
060	1PE	001	008	Kuwede sa idaake inimaga unay wo Yeso Animasihu, ama ire ne uyeme woo. Ne ukuna iniyate-ye wo saanuwa, nongo yaaro ⁺ine iruwa yee kewo, ire ne amane gay sa amaane ugaso wo unasa.
060	1PE	001	009	Ire ne uciye wo utubsa wo uray woye, wərike une wo iruwa yee.
060	1PE	001	010	Ne aye gay sa ⁺akamaa, hare niyiyezi ne anaza ha Ashini ˂akayane anaza hay, ˂akamare ⁺akuna, Ashini uta uyane-ye apuwa anowa, ⁺anaase gay ayiyame anaza ha utubsa wee.
060	1PE	001	011	⁺Anaase ayiyame agabaa sa ata ayane apuwa hay, ne tantaasa ata ayane, hane Bidiri bo Animasihu sa ure ne anaza ne aməmo keha, ⁺udonke-ha tantaasa Animasihu uta une uriyare, ne umənu woo sa uta udafe utine.
060	1PE	001	012	Ashini ˂ukubiyate-ha haza a wərike aciye haa ⁺ukune-ha anaza hawo, ama a wərike ye. Saanuwa agana hay sa ⁺akabiyare-ye Anaza Aniyamtoha wərike Bidiri Bisanobo sa ⁺udi ashini sa Ashini ⁺utonte, ꞊uniyaze-ha ugaso. Apuwa haye, a ana atuma ha Ashini sa are ashini, ⁺anaase ayiyame.
060	1PE	001	013	Wərike nongo, sa ironde iruwa yee, icuge nnoo, ˃ire ne uwuna wo iruwa ne apuwa anowa sa ata ane-ye uwengo sa Yeso Animasihu uta uye.
060	1PE	001	014	Saanuwa sa icuge ayiyane hare ugofe wo anaza, kate isobe apuwa sa ˂ikiyeme uyanew acuwana iruwa yee, agabaa sa ˂ikire ne ucugi wo nrii.
060	1PE	001	015	Ama Ashini sa ⁺ugaaseke-ye, wo a bore nsano, anongo yemaa, sa ire hare nsano, ne unaafase wo apuwa sa ꞊iyane,
060	1PE	001	016	Tantaasa ˂akacaze, “Sa ire hare nsano, wərike me, a bore nsano.”
060	1PE	001	017	Ka ire ne nriribina, ꞊ikigaase Ashini a Babba, awo ꞊uyane agana nhara me anowa ne araa, ꞊unudonkeze-wo a utare bigi umaane bigi ka ure ne uyane wo agana nhara me anowa ne araa, ne unaafase wo apuwa sa bigana ⁺uyane. Wərike nongo, sa iyane ucugi wo inang yee saa ajan ne aməmo uwuwage wo Ashini.
060	1PE	001	018	Iriya apuwa sa ˂akane wərike akatte-ye ne aməmo ucugi uraaw sa ˂ikikpaa ke ncaaran maye, haza apuwa sa ꞊akacaano saa azinariya ne a azurufa.
060	1PE	001	019	Ama ⁺ujana-ye ne ngba me Animasihu sa nmaane kuwede yina, ure saa dunke bee sa uza-wo nnanke nkpane, ne ananke apuwa araa.
060	1PE	001	020	Awo Ashini ukuzangneke-wo, sa ˂akadaa akate atunki inang yee, a wərike ye ⁺adonke-ye wo ne aye hay ha umanne.
060	1PE	001	021	A wərike wo ⁺iciye une wo iruwa ke Ashini sa awo ⁺uninkize-wo ne aməmo isaw ⁺une-wo umənu, saanuwa une wo iruwa yee, ne uwuna wo iruwa yee, ake Ashini ire ne.
060	1PE	001	022	Saanuwa sa ⁺iniptyize iruwa yee, wərike ⁺iyane kiwenden ke apuwa sa Anaza Aniyamtoha ⁺akuna, a ana ⁺awuna ire ne uyeme wo aruwanke ne iruwa nidii, sa ine ubusa ne uyane wo nongo ne iruwa nidii.
060	1PE	001	023	Wərike nongo, ⁺Awure-ye bo uriya, haza a ne igbaaro yee sa ꞊ikingmyisi, ama a ne igbaaro yee sa iza ingmyisi-wo, wərike ⁺awure-ye ne uwunda wo anaza ha Ashini sa aciye uray weesa uza umuwene-wo.
060	1PE	001	024	Tantaasa ˂akacaze, ⁺akuna “Agana, a saa mptya are, unaafase wo umənu woha a saa nrarife me ndare, mptya ꞊nkigbyatariko, nrərife ꞊nkiwaksa daa,
060	1PE	001	025	ama anaza ha Mbaa are shere umuwene.” Hay a ana are Anaza Aniyamtoha sa ˂akabiyate-ye ana.
060	1PE	002	001	Wərike nongo, sa ijese ugaa wo unay ne aməmo iruwa, ne kiriyanga, a uyane wo ananke apuwa wərike uyate wo ayizi, niyaro, a kuwəde aje anaza ha ncaanom.
060	1PE	002	002	Saa aceero, awure asawa ꞊atare nhamza nnooma, ye maa sa iyeme anaza ha Ashini, a ana ata awone-ye ihaaranko ne aməmo utubsa wee sa iciye.
060	1PE	002	003	Saanuwa sa ⁺iyiyama a Mbaa uzibi.
060	1PE	002	004	Sa iye kewo, utaane wo uray, awaasa agana ⁺agaa-ha, ama Ashini ⁺uzangneke-wo ⁺unyante-wo.
060	1PE	002	005	Yemaa a saa ataane ha uray, ꞊ayane atiya ha ukura wo bidiri ne ye, wərike ire usonde wo mpiris hare nsano, ꞊iyane uniyaze ne aməmo bidiri, wee sa Ashini uta ukpaa wərike Yeso Animasihu.
060	1PE	002	006	Anaza ha Ashini ꞊agose, “Nay, ⁺ntunki utaane ne aməmo uSihiyona, wee sa ⁺azangneke akuri ⁺anyante una, ure utaane wo nigong, awaasa ⁺une iruwa kewo uza ugofew nziri.”
060	1PE	002	007	Saanuwa ye sa ⁺ine iruwa, utaane ween apuwa ha ⁺anyante keye. Ama haremay sa adaake ane iruwa, “Utaane wee sa hare atiya ⁺agaa-ha una a una ⁺ucuge utaane wo nigong.”
060	1PE	002	008	A una ure “Utaane wee sa ꞊uwooze agana ꞊aturize a utaane wee sa ꞊uwooze-ha urirezu.” ꞊Aturize wərike ⁺agaa-ha udafe wo anaza ha Ashini. Anongo Ashini ˂ukumare ⁺uwuna ata ayane.
060	1PE	002	009	Ama ye a aganaa sa ⁺azangneke-ha, usonde wo mpiris me ukura wo tigbama agana ha nsano ha Ashini, wərike ibiyare umənu woo, ⁺ukatte-ye ne aməmo nrii niya ne aməmo nsaa mawo nmənuma.
060	1PE	002	010	Ye haza agana ha Ashini ikire, ama saanuwa ye a agana hawo, ˂ikedaa ikate ikpaa ugofe wo ugbane ama saanuwa ⁺ikpaa.
060	1PE	002	011	Aruwanke ham, ˃nre ne nwure ma-ye, saa ajan, haremay sa ꞊acugi ne aməmo inang yee, jesen uyane wo ndunkinze me apuwa araa, sa are ne ntaa ne iruwa yee.
060	1PE	002	012	Yanen ucugi unoo ne aməmo ntitay me haremay sa haza ahare udafe, kuwəde gade ꞊ayese-ye uzankom, ata anay apuwa anowa sa ꞊iyane, a arumi Ashini uwengo sa uta uye.
060	1PE	002	013	Dafen unaafase wo hare tigbama wərike Mbaa, kuwəde gade a ke bigbama bomənubu sa awo ure bore udafe ne agana,
060	1PE	002	014	a ngbamna, haremay sa bigbama bimənubu ⁺utonte-ha wərike aniyaze hare ꞊uyane wo apuwa araa uriyare, a arumi hare uyane wo apuwa anowa.
060	1PE	002	015	Anongo Ashini ⁺uyeme ka ꞊iyane apuwa anowa ita iwəfi tinuwe te agana hare anaza ha mbenne sa atiya-ha ananke apuwa.
060	1PE	002	016	Yanen ucugi wee saa haremay sa avuwa-ha ne uriyare, ama kate iyane araa wərike nivuwangeno sa ⁺iciye. Yanen ucugi wee saa ariyare ha Ashini.
060	1PE	002	017	Niyazen kuwəde ana iwone, yemen aruwanke hare une wo iruwa, gofen uwuwage wo Ashini, niyazen bigbama iwone.
060	1PE	002	018	Ariyare, dafen hare ukura wee, ne unaafase wo uniyaze wo iwone, haza haremay sa ꞊ayane-ye anowa ne ugofe wo ugbane cas, ama ne hare uzira wo ugofe wo ugbane.
060	1PE	002	019	⁺Ayane unoo, ka bigana ⁺ureete uniya wo uriyare, wərike bigi ꞊uyane-wo apuwa sa anazibiha, ⁺ucuwana anongo Ashini ⁺uyeme.
060	1PE	002	020	Ayina bigana uta uciye ka ureete uniya wo ujago wərike apuwa araa sa ⁺uyane? Ama ka ireete uniya wo uriyare wərike apuwa anowa sa ꞊iyane, ayane unoo ke Ashini.
060	1PE	002	021	A wərike nongo ⁺agaaseke-ye, Animasihu ⁺uniya uriyare wərike ye, ⁺udonke-ye apuwa sa ita iyane, wərike idafe uwunda woo.
060	1PE	002	022	“˂Ukudaake ⁺uyane ananke apuwa araa, ˂akadaake aciye kiriyanga ne unuwe woo.”
060	1PE	002	023	Sa ˂akabiyare-wo unaafase wo anaza ha araa, ˂ukudaake ukuna ananke apuwa. Sa ˂ukune uriyare, ˂ukudaake uyane sakuna uta uyane ananke apuwa. Uməyu nongo, ⁺une niciye newo ke awaasa ꞊uyane nhara me anowa ne araa ne aməmo kiwenden.
060	1PE	002	024	Awo niciye newo ˂ukucuwana apuwa araa haaro ne nipum newo ashini ne ubirikane, wərike tijese uyane wo araa, a tiyane ucugi wo uyane wo anowa, niwuma sa ⁺ticiye a wərike sa ˂akagofe-wo ungmənew ne.
060	1PE	002	025	Ye ˂ikire saa idunke yee sa ⁺inaa, ama saanuwa ⁺ivoore ke bore aviga awaasa ꞊udafe ne asobo haye.
060	1PE	003	001	Anongo, ye ahay ha anyaa, dafen anome hay wərike ka haage ne aməmo haa, adaake ane iruwa ne Anaza Aniyamtoha, ata ayiyame acuge hare udafe, wərike tiyang tinooto sa ꞊iyane,
060	1PE	003	002	ka ꞊ayate nsano me iruwa yee, ne uratte wo aciye haye.
060	1PE	003	003	Kate unoo woye, ure wo udonke wo ntura, saa urunda wo ticiye a uwuuza wo ntura me inəng ye azinariya ne mpuppuwa nnooma.
060	1PE	003	004	Uməy wo nongo, sa ure wo aməmo iruwa yee, unoo wee sa unucaanoze-wo, wo uraara wo niciye, ne upiti wo niciye nnoo, wee sa uciye unoo gay ubusa ke Ashini.
060	1PE	003	005	Anongo, ne ayeha sa ˂akamaa, ahay hare nsano sa ˂akawone iruwa ke Ashini, ˂akayane ntura nnooma. ˂Akadafe anome haa,
060	1PE	003	006	saa Saratu, ˂ukudafe Ibirahem, ꞊ugaase-wo a mbaa woo. Ye, a ayiyane hawo, ka ꞊iyane apuwa anowa, ka idaake ijese ananke apuwa awuna-ye uwuwage.
060	1PE	003	007	Anongo ye anome, ꞊yanen ucugi unoo ne ahay haye, ꞊niyazen ha iwone yaa, wərike ha anagasa-ha saa ye, ye ne ahay haye, iciye upasa wo uray sa ⁺udi ke Ashini. Yanen nongo wərike kate ananke apuwa akareye nriribina ma-ye.
060	1PE	003	008	Ne umanne, unaafase wee, doten aciye, gofen ugbane, yemen aruwanke, kanden aciye, a ire hare uraara wo aciye.
060	1PE	003	009	Kate ikutti araa ne araa, baa tizuwaga ne tizuwaga, uməyu nongo, sa ikutti ne uwuna wo apuwa anowa, a wərike nongo ˂akagaaseke-ye wərike iciye upase wo apuwa anowa.
060	1PE	003	010	Wərike, “Awaasa utare ugofe wo uniyamto wo ucugi ne unay wo aye anowa, sa upiti unuwe woo shere unaza wo araa. sa upiti unuwe woo shere kiriyanga.
060	1PE	003	011	Sa ujese uyane wo araa, a uyane anowa, sa unaase ucugi wo uniyamto ne aciye, ne unaafase wo iruwa.
060	1PE	003	012	Wərike Mbaa ꞊uyate hare ꞊uyane wo anowa ne n-nye, ato hawo adiineni, ꞊ugofe nriribina meha, ama Mbaa ꞊uyane ukara ne hare ꞊uyane wo araa.”
060	1PE	003	013	A ana uta ukangance-ye ka ꞊ine aciye haye ne uyane wo apuwa anowa?
060	1PE	003	014	Ama kuwede gade ita ine uriyare wərike apuwa anowa sa ꞊iyane, ye a hare apuwa anowa. Kate igofe uwuwage wo apuwa sa ha ꞊agofe uwuwage wo ana, kate iyane ncaanom me iruwa.
060	1PE	003	015	Ama ne aməmo iruwa yee, sa irumi Animasihu awo ure Mbaa, sa iyane ꞊ucugi wo uya kuwede aje agaba, wərike ikutti haremay sa ata ayiyase-ye apuwa sa awuna-ye uwuna wo iruwa sa ⁺iciye. Ama sa iyane nongo riyang ne aməmo uraara wo niciye,
060	1PE	003	016	sa ire hare iruwa isanoy, wərike haremay sa ꞊ayane-ye anaza araa ne ashini ha apuwa anowa sa ꞊iyane ne aməmo Animasihu, agofe nziri.
060	1PE	003	017	Amaane unoo, ka uniya wo uriyare wee, a uyane wo Ashini, a ine uriyare wərike uyane wo anowa. Sa akone a ine uriyare wərike uyane wo araa.
060	1PE	003	018	Animasihu ungməne nidii cas wərike apuwa araa, bore anowa wərike hare uzira wo anowa, wərike uya ne haro ke Ashini. Akawe-wo ne aməmo nipum, ama ˂akaninkize-wo ne aməmo Bidiri Bisanobo.
060	1PE	003	019	A ne Bidiri been bo ⁺uwuri ⁺ubiyare idiri ye harewuu Anaza Aniyamtoha ha Ashini ne ukuraw tibaa,
060	1PE	003	020	haremay sa ˂akayane ugbara wo ato ne ayeha sa ˂akamaa. Ashini ˂ukureete uya woha ne aməmo uraara wo iruwa ne ayeha sa Nuhu ˂ukure ne urunda wo ujirgi. Ne aməmo una, a agana cim ha urire ˂akaciye nivuwange ne aməmo nwuwamaw.
060	1PE	003	021	Nwuwamaw mayenma, ˃ndonkize uripkizi wee sa ꞊utobse-ye, wərike nininki ne Yeso Animasihu ne aməmo isaw. Haza uwara wo tiriyeru ne aməmo nipum, ama ane nwure me Ashini ne aməmo iruwa isanoy.
060	1PE	003	022	Animasihu awo ⁺uduura ashini ꞊ucugi ne taare tine te Ashini, ne atuma ha Ashini sa are ashini, hare ugaso wo tigbama ne hare ugaso, sa ure ashini keha.
060	1PE	004	001	Wərike sa Animasihu ˂ukune uriyare ne aməmo nipum, sa ye maa iyane ndunkunze me uniya wo uriyare. Anongo awaasa ⁺uniya uriyare ne aməmo nipum ⁺ujese uyane wo araa.
060	1PE	004	002	A ana ⁺awuna iza idome imannese-ye aye ha ucugi wee ne ꞊udafe wo apuwa sa nipum ꞊nitare, ama ita ire hare uyane wo apuwa sa Ashini ꞊utare.
060	1PE	004	003	˂Ikireete uyane wo apuwa sa haremay sa atiya-ha Ashini ⁺azaawa ayane, saa unaase wo ugofe wo uniyamto wo uzira wo nziri, kisuwa ne utamanzo, usonde wo nsuwa-suwa, tiway, a urume wo apuwa sa bigana ⁺uyane ne taare tewo, apuwa ha iziri, anahama nongo.
060	1PE	004	004	Haremay sa ˂ikiyane apuwa hayen ne ha, are ne umaamake sa inidome idafe-ye ha, ꞊iyanze apuwa araan hayen ha gay saa ha, hane ⁺anugi uzuwaga wee.
060	1PE	004	005	Ama ata anaze apuwa sa ꞊ayane ubusa ke awaasa uta uyane haremay sa avano ne haremay sa ˂anangməne nhara me anowa ne araa.
060	1PE	004	006	A ana ⁺awuna haremay sa ˂anangməne sa ˂akadaa avano, ˂akabiyare-ha Anaza Aniyamtoha, wərike ˂akayane-ha nhara me anowa ne araa ne aməmo nipum saa agana, ama sa ayane ucugi ne aməmo Bidiri bo Ashini.
060	1PE	004	007	Kuwede yina anaye n-yaa umuwene. Wərike nongo rondeken iruwa yee a icuge nnoo, wərike iyane nriribina.
060	1PE	004	008	Apuwa sa amaane kuwede yina, yemen aciye haye gay, wərike uyeme ꞊uviyaze araa gay.
060	1PE	004	009	꞊Kpaazan aruwanke haye ne aməmo tikura teye shere nwuməru.
060	1PE	004	010	Kuwede ana sa uyane nituma ne upase wee sa Ashini ⁺une-wo, wərike uyane aruwanke ukande, sa uyane nituma nnoo, ne apuwa anowa ha Ashini sa ꞊uniyaze muwa-muwa.
060	1PE	004	011	Awaasa ⁺uciye upase wo ubiyare wo anaza ha Ashini sa ꞊ubiyare ana saa awaasa Ashini ꞊urene anaza ne wo. Awaasa ꞊uyane nituma ne ukande wo agana sa uyane ne ugaso wee sa Ashini ⁺une-wo, wərike ne aməmo kuwede yina ꞊arumi Ashini ne aməmo Yeso Animasihu. Umənu ne ugaso awo ⁺uciye shere umuwene. Are nongo.
060	1PE	004	012	Aruwanke ham, kate iyane umaamake wo uriyare gay wee sa ꞊irene uniyaw sakuna ananke apuwa muwa asawaa ⁺aciye-ye, a wərike anaase unay wo utore wo bigana nnoo.
060	1PE	004	013	Ama sa iyane amane wərike uriyare wee sa ire ne uniyaw saa wo Animasihu, wərike amane agayaa sa ita iciye uweng wo niye ne aməmo umənu woo.
060	1PE	004	014	Ka ꞊azuwage-ye wərike niziya ne Animasihu, ye a hare apuwa anowa wərike Bidiri bo Ashini, bimənubu, ure ne ye.
060	1PE	004	015	Ama kate uniya wo uriyare wee a wərike ꞊uyane wo nwono, baa ucuwe, baa uyane wo ananke apuwa araa, baa ꞊unugizi wo apuwa hay sa ananke apuwa haye azaa ne.
060	1PE	004	016	Ama ka ꞊irene uniya wo uriyare wərike ye a hare udafe wo Animasihu, kate igofe nziri, sa irumi Ashini wərike ⁺iciye niziya neenno.
060	1PE	004	017	Wərike agaba ⁺anaye sa ata abuzi nhara me anowa ne araa ne agana ha Ashini. Ka ane aciye haaro ata abuzi ne, ayina ata aciye haremay sa aga-ha wo udafe wo Anaza Aniyamtoha ha Ashini?
060	1PE	004	018	Tantaasa are ne aməmo ncaza me anaza ha Ashini, “Ka sa ne uriyare hare anowa ata aciye utubsa, ayina ata aciye haremay sa atiya-ha Ashini ne hare uyane wo araa?”
060	1PE	004	019	Wərike nongo, haremay sa ꞊are ne uniya wo uriyare, ne apuwa sa Ashini uyeme, sa ane aciye haa ke Ashini bore kiwenden awaasa ⁺uyane-ha, ane ubusa ne uyane wo anowa.
060	1PE	005	001	Niya ke harewono ne aməmo keye, nre ne nwure maye saa biruwanke, borewono bore ꞊ubiyare wo anaza ha uriyare wo Animasihu, a awaasa uta uciye upere ne aməmo umənu woo sa ata adonke ne uweng wo niziya newo.
060	1PE	005	002	Yanen aviga ha idunke ye Ashini sa are ne taare teye, a ꞊idafe ne ha, haza a ne ugaso amma a ne uyeme wo iruwa, tantaasa Ashini utare, haza a wərike ikurufe, amma a wərike sa iciye iruwa ye ꞊uyane wo nitumano,
060	1PE	005	003	kate idonke idunke yee sa are ne taare teye tigbama, ama sa ꞊iyane apuwa sa usonde wo hare udafe ata anay a adafe.
060	1PE	005	004	Wərike ka Bigbama bo Hare Aviga ⁺uye, uta une-ye ukate wo umənu sa uza ukonanko-wo. Yeso bore aviga ha kiwenden.
060	1PE	005	005	Anongo ye inyaane, sa idafe harewono. Unaafase woye sa ꞊iyane aruwanke nituma ne aməmo uratte wo niciye wərike, “Ashini unutara-wo bore unyante wo niciye, ama ꞊uyanze bore uratte wo niciye apuwa anowa.”
060	1PE	005	006	Ratten aciye haye ubusa ke Ashini bore ugaso, wərike uta unyante-ye ne agabaa sa unay ayane-wo unoo.
060	1PE	005	007	Nen Ashini unaafase wo apuwa sa amaca-ye, wərike awo ꞊upiti-ye.
060	1PE	005	008	Cugen nnoo a iyane uya, bore uga wo unay woye bigbama bo agbyarigare ꞊urənse saa uzeeki ꞊unaase awaasa uta une.
060	1PE	005	009	Kate idafe tewo, tunnan ne ugaso, ne aməmo une wo iruwa, wərike iriya aruwanke haye ne unaafase wo inang ꞊are ne uniya wo uriyare saa weenwo.
060	1PE	005	010	Ashini bore unaafase wo apuwa anowa, awaasa ⁺ugaaseke-ye ne aməmo umənu woo wo uzira wo umuwe ne aməmo Animasihu, ka imuwene uniya wo uriyare ne agaba cim, uta ungmaska-ye, a utoreke-ye, a uwone-ye ire hare ugaso.
060	1PE	005	011	A wo ure bore ugaso shere umuwene. Are nongo.
060	1PE	005	012	⁺N-yane-ye ncaza may cim, ne ukande wo Siina, awaasa ⁺ncuwana-wo saa biruwanke bore kiwenden, wərike ngasenze-ye iruwa, a mbiyate-ye apuwa hay a ana are apuwa anowa ha Ashini ha kiwenden, sa itunna ne ugaso ne aməmo ana.
060	1PE	005	013	Aruwanke hare udafe sa ⁺azangneke-ha ne aməmo uBabina baaze ˃anyankeze-ye, anongo vana bom Markus, wo maa ˃unyankeze-ye.
060	1PE	005	014	Nyankizan aciye ne ninyanza ne uyeme. Sa kuwede ana ne aməmo haye Animasihu uciye uraara wo iruwa.
#
# BOOK	061	2PE	2 Peter	2 Biturus
061	2PE	001	001	A me nre Siman Bitrus biriyare a bituma bo Yeso Animasihu, ⁺n-yane ncaza maye niya ke haremay sa ⁺aciye une wo iruwa sa uzibi tantaasa haro maa ⁺ticiye ne aməmo uyane wo anowa ha Ashini haaro, bore utubsa wooro Yeso Animasihu.
061	2PE	001	002	Ashini ucendeke uniyaze woye apuwa anowa ne uraara wo iruwa ne aməmo uhaaranzo woye wo uriya wo Ashini ne wo Yeso Mbaa wooro.
061	2PE	001	003	Ashini ne aməmo ugaso woo, ⁺une haro unaafase wo apuwa sa titare wərike tiyane ucugi unoo ne udafe wo Ashini, a uriya woo sa ꞊ticiye, awo ⁺ugaaseke haro ne aməmo umənu woo ne unoo woo.
061	2PE	001	004	Wərike nongo, Ashini ⁺ukuna uta uyane haro apuwa amənsuha, anowa. Hay ata awone iyiyame iyane apuwa sa azibi tantaasa Ashini ꞊uyane, a iyiyame uhara woye ne apuwa araa sa are ne aməmo inang yee, hay sa umuwerəy uraaw ꞊uyiyezine.
061	2PE	001	005	Wərike haye, sa iyane unaafase wo ugaso woye, a icendeke une wo iruwa yee, ne uyane wo apuwa anowa, a ne uyane wo apuwa anowa, sa icende ne uriya wo Ashini,
061	2PE	001	006	a ne uriya wo Ashini, sa icende ne uyiyama wo udafe ne aciye, a ne udafe ne aciye, sa icende ne ureete, a ne ureete, sa icende ne udafe wo Ashini,
061	2PE	001	007	a ne udafe wo Ashini, sa icende ne uyane wo aruwanke anowa, a ne uyane wo aruwanke anowa, sa icende ne uyeme.
061	2PE	001	008	Ka iniya ubusa ne uhaaranzo ne uyane wo apuwa hay, ata akare-ye ucugi wo mbenne shere ucendenka ne aməmo uriya woye wo Mbaa wooro Yeso Animasihu.
061	2PE	001	009	Amma awaasa unuyane-wo apuwa hay, unuyate-wo nnoo, wo a biruwe, ⁺ushama-wo ˂anaptyize-wo apuwa araa sa ˂ukuyane.
061	2PE	001	010	Wərike nongo aruwanke ham, nen aciye haye gay wərike idonke ngaasa maye ne nzawa maye sa Ashini ˂ukuyane-ye, anongo are. Ka iyane apuwa hay, azaa apuwa sa ata awone-ye irii.
061	2PE	001	011	Hay ata awone Mbaa wooro Yeso Animasihu bore utubsa, uyane amane ha ukpaa woye inugi ne aməmo tigbama tewo te uzira wo umuwe.
061	2PE	001	012	Wərike nongo, nta nne ubusa ne ubatiriza woye apuwa hay, ne ukuna yaaro ˂ikinanke iriya ne, ˂initunkinke ne aməmo kiwenden ka sa ⁺iciye.
061	2PE	001	013	Nyate ayane unoo ka nvano ne aməmo nipum nee, nta nne ubusa ne ubatiriza woye apuwa hay,
061	2PE	001	014	wərike me nriya nniye n-yaa ungməne tantaasa Mbaa wooro Yeso Animasihu ⁺unubiyate-m.
061	2PE	001	015	Nta n-yane unaafase wo uyiyama wom, bata nnay iyiyama upiti wo apuwa hay ne aməmo iruwa yee, kuwede aje agaba, ka nngməne.
061	2PE	001	016	Agabaa sa ˂kitibiyare-ye anaza ha tantaasa Mbaa wooro Yeso Animasihu ˂ukuye ne aməmo ugaso woo, haza anaza ha itiyamo ye anuwe ne kiriyange ˂kitibiyare-ye, o o ane ayizi haaro ˂kitinay umənu woo.
061	2PE	001	017	Agabaa sa ˂Ukukpaa unyante ne umənu ke Ashini Babba, kitere bano sa niviyaw ne Ashini bore upere ne umənu ˂kinikone, “Way, a Vana bom sa nre ne uyeme woo, iruwa yom ire ne ugofe wo uniyamto woo.”
061	2PE	001	018	Haro ne aciye haaro, ˂kitigofe niviyaw nee sa ˂kinidi ashini sa ˂kitire ne wo ashini ne utaane usanonwo.
061	2PE	001	019	Anazaa sa hare niyiyezi ne anaza ha Ashini ˂akayane, ⁺acendeke haro ugaso wo iruwa. Ata ayane unoo sa irenke ato ne anazaa, wərike are saa nsaa may sa ˃nne ne ntitay me nrii, nre ne ꞊uniyaze wo nsaa, niya uwengo sa Animasihu biwere bo usuwammake, uta ꞊uniyaze nsaa ne aməmo iruwa yee.
061	2PE	001	020	Ama ne uciba, sa iyiyame ukuna, azaa binanke bore niyiyezi ne anaza ha Ashini, sa uta ubiyare anaza ha Ashini ne uyiyama wo niciye newo.
061	2PE	001	021	Azaa ananke anaza ha hare niyiyezi ne anaza ha Ashini sa ˂akayane wərike uyeme wo bigana, a Bidiri Bisanobo ˂ukunugi ne aməmo iruwa ye agana, ⁺uwuna-ha ⁺anaza apuwa sa Ashini utare.
061	2PE	002	001	Ama hare anuwe ha niyiyezi ne anaza ha Ashini ˂akare ne aməmo aganaa, tantaasa ata aciye hare anuwe ha udonkize ne aməmo haye. Ata ayane agana udonkize wo ncaanom, ata aga-ha Bore Ukura, awaasa ⁺une niciye-noo wərike ha, a akiyeri aciye ha ungməne yare.
061	2PE	002	002	Agana gay ata adafe apuwa ha uzira wo nziri maa, wərike nongo, haage ata ayane anaza araa ne ashini ha uwunda wo kiwenden.
061	2PE	002	003	Hare udonkize wo anuweha, ne aməmo uree woha, ata ariyange-ye ne itiyamo yeha wərike aciye apuwa sa atare. Ashini ˂ukumare uwuna ata akpate-ha ne nhara me anowa ne araa, unanke uya, uwe-ha.
061	2PE	002	004	Ashini ˂ukudaake ⁺usobe atuma ha Ashini sa are ashini sa ˂akayane apuwa araa, ama ˂ukumage-ha ne aməmo uwuwe wo uniya wo uriyare, ⁺unuta-ha ne aməmo tiwuwe tinereto sa ticiye nrii cirin, ⁺ucaye-ha niya uweng wo nhara me anowa ne araa.
061	2PE	002	005	Ashini ˂ukudaake usobe agana ha inang ye agabaa sa ˂akama, sa ˂ukuwone ⁺ayane biira biraabo ne aməmo inang wərike haremay sa ˂akagaa udafe wo Ashini, ama ˂ukukəngi Nuhu bore ubiyare wo anaza ha apuwa anowa ne agana usunderi.
061	2PE	002	006	Ashini ˂ukukpate apiye ha uSodom ne uGomora ne aməmonhara me anowa ne araa, ⁺upabaa, ⁺ukuttiha ntuwa, ˂akayane hay a wərike agana ayiyame apuwa sa ata ayane hare uzira wo udafe wo Ashini.
061	2PE	002	007	Ashini ˂ukutobse Noot bore uzira wo araa, awaasa apuwa ha uzira wo nziri me agana ha uSodom, hare uzira wo udafe wo uduwaka akacaanewo iruwan.
061	2PE	002	008	Noot ˂ukure bore uyane wo anowa sa ˂ukucugi ne aməmo haa, apuwa araa sa ˃ukuyate, a ˃ugofe, kuwede nje nweng, ˂akapabe-wo bikpaga.
061	2PE	002	009	Ka unaafase wo apuwa hay a nongo, ⁺adonke a Ashini MBAA uriya tantaasa uta utubse hare udafe woo ne aməmo uriyare ne tantaasa uta une agana araa uriyare sa are ne uya wo uweng wo nhara me anowa ne araa.
061	2PE	002	010	Anaza hay a kiwenden gay ne ashini ha haremay sa ꞊adafe uyeme wo apuwa araa ha nipum, akuri ꞊ayase atuma ha Ashini sa are ashini. Aciye ugaso wo iruwa ne umənu wo aciye, azaa uwuwage wo uzuwaga wo hare ugaso ashini.
061	2PE	002	011	Ama atuma ha Ashini sa are ashini sa amaane-ha ugaso ne tigbama, anayisa ha anaza, ne uyane wo tizuwaga ubusa ke Mbaa.
061	2PE	002	012	Ama agana hay a saa inama ye ndare are, hare uzira wo niciye, haremay sa ⁺awure-ha wərike akafe-ha awaa, are ne uyane wo anaza araa ne ashini ha apuwa sa adaake ayiyama, ata angmezi saa inama ye ndare ne nkura.
061	2PE	002	013	Ata ane uriyare wo apuwa araa sa ⁺ayane. Atare uyane wo apuwa ha ugofe wo uniyamto wo aciye haa nweng kpantan. ⁺Acaano ne uyane wo apuwa ha nziri ne ntitay maye. Awuna ugofe wo uniyamto ne uyane wo kiriyanga, ane asuwa ne ye.
061	2PE	002	014	Iruwa yaa ingmaa ne biyatira bo uyeme wo umasa ne ahay, ꞊anajesizeha uyane wo araa, ꞊ariyange haremay sa anatore-ha nnoo ne aməmo une wo iruwa, aciye iruwa yee sa ⁺adonkeze ina uyane wo umuwerəy, ha a haremay sa ⁺akatte-ha unuwe.
061	2PE	002	015	⁺Ajese uwunda ukpasoo, ⁺asata ꞊adafe uwunda wo Banamu vana bo Beyor, awaasa utare uciye wo apuwa ne uwunda uraaw.
061	2PE	002	016	Ama uziyanke sa unuyane-wo unaza ˂ukuptyapke-wo wərike apuwa araa sa ⁺uyane, ˂ukuyane anaza ne nivew ne bigana, ⁺ukare aragna ha bore niyiyezi ne anaza ha Ashini.
061	2PE	002	017	Agana hay are saa uwuwe wo nwuwamaw sa uwiyaro, saa nshini sa uway uduura ne nna. Ashini ucaya-ha aninka ha ucugi wərike nrii cirin.
061	2PE	002	018	꞊Ayane anaza ha uzira wo niciye, ꞊adonkize ha ananke apuwa. ꞊Ayane anaza ha nipum ha uyeme wo umasa ne ahay, ꞊ariyange haremay sa adaake amara tiriya ne une wo iruwa.
061	2PE	002	019	꞊Ayane-ha nikəwəri ne uciye wo ugaso wo uyane wo apuwa sa atare uyanew, ama ha a ariyare ha uyane wo apuwa araa. Wərike bigana a biriyare bo apuwa sa are ne uyane wo tigbama tewo.
061	2PE	002	020	Ka agana aciye nivuwange ne aməmo apuwa araa ha inang yee, wərike uyiyama Mbaa bore utubsa Yeso Animasihu, hane akuri ⁺anugi uyane wo ana, ajese ana apira ugaso woha, umanne waa uta umaa wo uciba ucaano.
061	2PE	002	021	Amaane unoo gade ˂akadaake ⁺ayiyama uwunda wo uyane wo anowa, sa akone a ayiyama uwundaw, hane ⁺avoore ne utine ⁺ajese uduwaka wo Ashini wo nsano sa ˂akane-ha.
061	2PE	002	022	Apuwa hay sa ayane, are saa anaza hay sa ꞊agose, “Wase ꞊uniyambe timyiiza tewo sa ⁺uyane,” a “Unəde sa ⁺azina-wo, ⁺uvoore ure ne ꞊uwəzənu ne aməmo mpate.”
061	2PE	003	001	Aruwanke ham, a ncaza me uriya ze ⁺n-yane niye keye, wərike mbatiriza-ye ne, a nwone-ye iyane ndunkunze me apuwa anowa ne aməmo iruwa yee.
061	2PE	003	002	Ntare-ye ibatiriza apuwa sa hare niyiyezi ne anaza ha Ashini ˂akanaze ne ayeha sa ˂akamaa a uduwaka wee sa Mbaa bore utubsa ˂ukune atuma hawo.
061	2PE	003	003	Ama ne uciba sa iyiyame ukuna, ne aye ha umanne, agana hare nduwa ata aye, a ꞊ayanze anuwe, a adafe umuwerəy uraaw sa ure ne iruwa yaa.
061	2PE	003	004	Ata agose “Ngusa baa Yeso ˂ukukone uta ukuri uziya? A wo ze na? Ncaaran maaro sa ˂akangməzi aye gay sa ˂akamaa, niya yenəy unaafase wo kuwede yina, sa ˂akayane ne uciba, are tantaasa ˂akare.”
061	2PE	003	005	Hare unaza nongo, a ugəyye aga-ha abatiriza, ane aməmo apuwa sa Ashini ˂ukunase, ˂akayane nshini ne ndaa. A ne aməmo nwuwamaw ˂akakatte idaa ne, nwuwamaw ⁺nrənge ndaa kuwede tiya.
061	2PE	003	006	A ne nwuwamaw maymaw, ne ayeha sa ˂akamaa, ˂akaviyase inang ye agabaa, sa ˂akayane biira biraabo.
061	2PE	003	007	A ne aməmo anazaa, nshini ne ndaa me saanuwa, nre ne uya wo una. Ashini ucay nna, niya uweng wee sa ata ayane hare uzira wo udafe wo Ashini nhara me anowa ne araa, a awe-ha.
061	2PE	003	008	Ama ye aruwanke ham, kate ishame-ye, niye nidii ke Mbaa a saa aye upuwe, aye upuwe a saa niye nidii.
061	2PE	003	009	Haage ˃agose a Mbaa ure ne uya gay, ne ungmaska wo apuwa sa ˂ukukone uta uyane, haza anongo are. Uyaw sa ure ne uyane woye, a wərike kuwede ana ujese araa, a uvoore ke Ashini, kate bigi uciye ncaanom.
061	2PE	003	010	Uweng wo niziya ne Mbaa tanire saa niye ne bicuwe. A ne agabaa nshini nta nnaa ne nkaaro nmənuma, unaafase wo apuwa sa ˂akayane nshini ne ndaa ne, ata apabe ana ne una, inang ne unaafase wo apuwa sa are ne aməmo, ata anaa.
061	2PE	003	011	Wərike sa atapabe unaafase wo kuwede yina nuwa, a ije igbaaro ye agana ayane unoo ire? Ayane unoo sa iyane ucugi wo nsano a udafe wo Ashini.
061	2PE	003	012	Sa ire ne uya wo uweng wo niziya ne Ashini, itare iwone uwengo uye yare, uweng ween wo, atapabe nshini ne una, unaafase wo apuwa sa ˂akayane nshini ne ndaa ne, ata apabe ana, a atuwaranka.
061	2PE	003	013	Ama ne uwuna wo iruwa ye apuwa sa Ashini ˂ukukone uta uyane, tire ne ucay wo iruwa ne nshini nsawma ne ndaa nsawma tiya sa agana kuwedetiya, ata ayane apuwa sa Ashini utare-ha ayane.
061	2PE	003	014	Wərike nongo aruwanke ham sa ire ne uya wo niziya ne Ashini, reeten ne uzira wo uyane wo apuwa sa ata acaane-ye ne, ne uzira wo araa, a ꞊ucugi wo uraara wo iruwa.
061	2PE	003	015	Batirizan apuwa sa ⁺awuna Mbaa wooro ure ne uya, a wərike agana aciye utubsa. Anongo biruwanke booro Bunus, a waasa tire ne uyeme woo, ˂ukumare ⁺ucaza-ye ne, ne aməmo uyiyama sa Ashini ⁺ukune-wo.
061	2PE	003	016	˂Ukunase nongo ne aməmo unaafase wo ncaza mawo. Ne aməmo ncaza mawo, ananke apuwa areeze ne sa aciye uriyare wo uyiyama, hay sa haage hare uzira wo uyiyama, ne uzira wo ugaso ne aməmo une wo iruwa, are ne uhansira wo apuwa sa anazaa agose. Anongo are ne uyanew ne unaafase wo ncaza me anaza ha Ashini, are ne ukiyere wo aciye haa ncaanom.
061	2PE	003	017	Wərike nongo aruwanke ham, inanke iriya ne apuwa hay, sa iyane nnoo kate udonkize wo anuwe wo hare uyane wo araa, ucuwana iruwa yee, ijese uwunda wo Ashini, a inaa.
061	2PE	003	018	Ama sa icindinka ne aməmo apuwa anowa ne uriya wo Mbaa wooro Yeso Animasihu bore utubsa. Umənu ure woo saanuwa niya shere umuwe ne.
#
# BOOK	062	1JO	1 John	1 Yohana
062	1JO	001	001	Tire ne uyane woye ncaza may ne ashini ha awaasa ˂ukure ne uciba, sa ˂akadaa akate ayane inang, awaasa ˂kitigofe anaza hawo, ⁺tinay-wo, ⁺titunki-wo ayizi, ⁺tipata-wo ne taare tooro, ꞊tibiyare-ye, awo ure anazaa sa ꞊aniyaze uray.
062	1JO	001	002	˂Akadonke haro uray, ˂Kitinay-wo, ane ashini hawo tire ne uyane woye anaza ne, ꞊tibiyare-ye anaza ha uray wo uzira wo umuwe, awo ˂ukure ne Babba ne uciba, ⁺adonke haro wo.
062	1JO	001	003	Tire ne ubiyare woye apuwa sa ⁺tigofe, tikuri ⁺tinay, wərike yemaa iyane ucugi wo iruwa nidii ne haro. Ucugi wo iruwa nidii yooro, a ne Babba a Vana bewo Yeso Animasihu.
062	1JO	001	004	⁺Tiyane-ye ncaza may, wərike amane haaro angmaa.
062	1JO	001	005	Anaza hay a ana ˂kitigofe ke Vana bewo, ⁺akuna, Ashini a nsaa, aməmo kewo nrii nzaw ne kuwede.
062	1JO	001	006	Katikuna a tire ne ucugi wo iruwa nidii ne wo, amma ꞊tinyaana ne nrii, hay, adonke a anuwe tire ne, tizado ne ucugi wo uyane wo kiwenden.
062	1JO	001	007	Ama katinyaana ne nsaa, tantaasa wo ure ne nsaa, hay, adonke tire ne ꞊ucugi wo iruwa nidii ne aciye haaro, ngba me Vana bewo Yeso, ꞊mptyizi haro ne unaafase wo apuwa araa sa ⁺tiyane.
062	1JO	001	008	Katikuna a tizado apuwa araa, tire ne ꞊uriyanga wo aciye haaro, kiwenden kiza-wo aməmo kooro.
062	1JO	001	009	Katibiyate Ashini apuwa araa sa ꞊tiyane, uta uviyase haro unaafase wo apuwa araa sa ꞊tiyane, a uptyizi haro ne uzira wo uyane wo anowa, wərike wo, a bore uyane wo anowa, ꞊ukuyane apuwa sa ⁺ukuna a uta uyane.
062	1JO	001	010	Katikuna a tidaake ⁺tiyane apuwa araa, ⁺tikutti Ashini a bore anuwe, anaza hawo azaa ayaara ha ucugi ne aməmo iruwa yooro.
062	1JO	002	001	Ye, ayiyane ham aniyazeha, ˃nre ne uyane woye ncaza may wərike kate iyane apuwa araa. Ama ka bigi ure ne uyane wo apuwa araa, ticiye bigi bore ukande sa ꞊uyane anaza ne Babba uməy wooro, Yeso Animasihu bore anowa.
062	1JO	002	002	Awo ure uwunda wo uviyase wooro apuwa araa sa ⁺tiyane, a ha unaafase wo agana ha inang, haza haaro cas.
062	1JO	002	003	Ka ꞊tidafe nduwaka me Ashini, hay ata adonke a tiriya-wo.
062	1JO	002	004	Awaasa ꞊ugose a uriya Ashini, ama ꞊unudafe-wo nduwaka mawo bore anuwe, uza-wo kiwenden ne aməmo iruwa yewo.
062	1JO	002	005	Ama awaasa ꞊uyane apuwa sa anaza hawo ꞊agose, a kiwenden uyeme wo Ashini ⁺ungmaa ne aməmo iruwa yewo. Anongo tiriya a ꞊tiyane ucugi wooro ne Ashini.
062	1JO	002	006	Awaasa ꞊ugose a ꞊uyane ucugi woo ne Ashini, sa uyane tiyang tantaasa Yeso ⁺uyane.
062	1JO	002	007	Aruwanke ham, haza uduwaka wo Ashini usawoo ˃nre ne ucaza wee ne ama a ukono, wee sa ˂inemare ⁺igofe ne uciba. Uduwaka ukonen wee, a una ure anazaa sa ˂ikigofe.
062	1JO	002	008	Nongo yaaro, ˃nre ne ˃ucaza wee uduwaka usawoo, ⁺anay kiwenden ke una ke Yeso, a aməmo keye, wərike nrii nre ne umaaza a nsaa me kiwenden nre ne umiyarma.
062	1JO	002	009	Awaasa ꞊ugose a ure ne aməmo nsaa ama ꞊ugaaza-wo unay wo biruwanke bewo, udaa ne aməmo nrii.
062	1JO	002	010	Awaasa ꞊uyeme biruwanke bewo, ure ne ꞊ucugi ne aməmo nsaa, azaa ananke apuwa ne aməmo kewo, sa ata awone-wo uture.
062	1JO	002	011	Ama awaasa ꞊ugaaza-wo unay wo biruwanke bewo, ure ne aməmo nrii, a ne aməmo nrii ꞊unyaana ne, utiya-wo kitiya sa ˃uyaaze ne, wərike nrii ⁺nwəfi-wo ayizi.
062	1JO	002	012	Ye ayiyane aniyazeha, nre ne uyane wo-ye ncaza wərike a ne aməmo niziya ne-wo ⁺aviyasa-ye apuwa araa sa ⁺iyane.
062	1JO	002	013	Ye mbabban, nre ne uyane wo-ye ncaza, wərike inanke iriya-wo, awaasa awo ure ne aməmo uciba wo kuwede yina. Ye, inyaane, nre ne uyane wo-ye ncaza, wərike ˂inipira ugaso wo bigbama bo agbyarigare. Ye, ayiyane, nre ne uyane wo-ye ncaza, wərike inanke iriya Babbama.
062	1JO	002	014	Ye, mbabban, nre ne uyane wo-ye ncaza, wərike inanke iriya-wo, awaasa awo ure ne aməmo uciba wo kuwede yina. Ye, inyaane, nre ne uyane wo-ye ncaza, wərike igaso, anaza ha Ashini ꞊acugi ne aməmo iruwa yee, inipira ugaso wo bigbama bo araa.
062	1JO	002	015	Kate iyeme inang baa ananke apuwa ne aməmo inang. Ka bigi uyeme inang, uyeme wo Babba uzaw ne iruwa yewo.
062	1JO	002	016	Wərike unaafase wo apuwa sa are ne aməmo inang, a umuwerəy wo uyane wo apuwa sa nipum nitare, umuwerəy wo apuwa sa ayizi ayate, a unəfərzu wərike apuwa sa bigana uciye ne apuwa sa ꞊uyane, haye, haza ke Babba a dinne, aha inang.
062	1JO	002	017	Inang ne uyeme wo uciye wo apuwa ita imuwene, ama awaasa ꞊uyane apuwa sa Ashini utare uta ucuge shere umuwene.
062	1JO	002	018	Ye ayiyane, a agaba ha umanne ze, tantaasa ⁺ikigofe a bore ugaa wo tigbama te Animasihu uyiyezi, saanuwama, hare ugaa wo tigbama te Animasihu gay ⁺anaye. Anongo ⁺tiyiyama a agaba ha umanne ze.
062	1JO	002	019	⁺Akaana ne aməmo haaro, ama ha haza agana haaro. Gade ha agana haaro, gade acuge ne haro, ama nikaane neha ⁺nidonke unaafase woha haza agana haaro.
062	1JO	002	020	Ama Bore Nsano ⁺une-ye Bidiri bewo, unaafase woye iriya kiwenden.
062	1JO	002	021	Nza-m ne uyane woye ncaza, wərike sa itiya-ye kiwenden, ama a wərike iriya kiwenden, a wərike azaa anuwe sa ꞊akane ne aməmo kiwenden.
062	1JO	002	022	Anna ure bore anuwe-ha? A awaasa ꞊ugose Yeso haza awo ure Animasihu, bigana been, awo ure bore ugaa wo tigbama te Animasihu, ꞊ugaaza-wo Babbama ne Vanama.
062	1JO	002	023	Azaa bore ugaaza-wo Vanama sa uciye Babbama, awaasa ⁺ukpaa Vanama, anongo uciye Babbama.
062	1JO	002	024	Apuwa sa ⁺igofe ne agaba ha uciba, acuge ne aməmo iruwa yee. Ka acuge nongo, ita icuge ne aməmo Vanama, a ne aməmo Babbama.
062	1JO	002	025	Ka ayane nongo uta une haro uray wo uzira wo umuwe, apuwa sa ukukone uta uyane.
062	1JO	002	026	Nre ne uyane wo-ye ncaza may ne ashini ha haremay sa atare ariyange-ye.
062	1JO	002	027	Ama Animasihu ⁺une-ye Bidiri Bisanobo saanuwa ꞊ucugi ne aməmo iruwa yee, haza a sa iciye bigi bore udonkize. Bidiribo ꞊udonkize unaafase wo kuwede yina, apuwa sa udonkize-ye akiwenden haza anuwe. Sa Animasihu ucuge ne ye ne aməmo iruwa yee, tantaasa Bidiribo ⁺udonkize-ye iyane.
062	1JO	002	028	Saanuwa ayiyane aniyazeha, sa ine ubusa ne icugi aməmo ke-wo wərike ka uziya, taticiye ugaso wo iruwa shere ugofe wo nziri ubusa ke-wo.
062	1JO	002	029	Ka iriya Animasihu a bore anowa, anongo unaafase wo bore ꞊uyane wo anowa wo a awure ha Ashini.
062	1JO	003	001	Gbənken a inay tantaasa Ashini ⁺uyeme haro gay, sa ꞊agaase haro ayiyane ha Ashini! Anongo tire, a ana awuna agana ha inang yee atiya-ha haro, a wərike sa atiya-ha wo.
062	1JO	003	002	Aruwanke ham, saanuwa haro a ayiyane ha Ashini, apuwa sa tatire ubusa, adaake anamiyata ana. Ama tiriya ka Animasihu uziya, tatire saa wo, tatinay-wo tantaasa ure.
062	1JO	003	003	Unaafase wo awaasa uciye uwuna wo iruwa kewo, ꞊uptyizi niciye newo wərike ure bore nsano tantaasa wo, a bore nsano.
062	1JO	003	004	Awaasa ꞊uyane apuwa araa ꞊upose uduwaka wo Ashini. Uyane wo apuwa araa, a uzira wo udafe wo uduwaka wo Ashini.
062	1JO	003	005	Iriya Yeso ˂ukuye wərike uviyase haro apuwa araa. Wərike wo a bore uzira wo apuwa araa.
062	1JO	003	006	Azaa awaasa ure aməmo ke Animasihu, sa uta une ubusa ne uyane wo apuwa araa. Azaa awaasa ꞊une ubusa ne ꞊uyane wo apuwa araa sa ⁺unumaga unay woo, baa uriya-wo.
062	1JO	003	007	Ye, ayiyane, kate ijese bigi uriyange-ye, awaasa ꞊uyane anowa a bore anowa, tantaasa Animasihu a bore anowa.
062	1JO	003	008	Bore ꞊uyane wo apuwa araa a vana bo bigbama bo agbyarigare, wərike wo, a bore ꞊uyanze wo apuwa araa ne uciba. Apuwa sa awuna Vana bo Ashini ⁺uye, a wərike ugatike nituma ne bigbama bo agbyarigare ne.
062	1JO	003	009	Azaa awaasa ka wo a awure ha Ashini sa uta une ubusa ne uyane wo apuwa araa, wərike wo a vana bo Ashini, uza une-wo ubusa ne uyane wo apuwa araa wərike wo a awure ha Ashini.
062	1JO	003	010	Anuwa tatiyiyame haremay sa are ayiyane ha Ashini, ne ha bigbama bo agbyarigare, awaasa ꞊unuyane-wo anowa haza a vana bo Ashini, anongo awaasa unuyeme-wo biruwanke bewo.
062	1JO	003	011	Anazaa ze sa ˂ikigofe ne uciba, sa tiyeme aruwanke.
062	1JO	003	012	Kate ire saa Kayinu, wərike wo a bo bigbama bo araa sa ˂ukuwe biruwanke bewo. Ayina ˂akawone ⁺uwe-wo? A wərike nituma newo apuwa araa, a ha biruwanke bewo a anowa.
062	1JO	003	013	Aruwanke ham kate iyane umamaake, ka agana ha inang yee ⁺agaa-ye.
062	1JO	003	014	Haro tiriya ⁺nteganke ungməne niya ne uray, wərike tire ne uyeme wo aruwanke. Ama awaasa uza-wo uyeme wo aruwanke, wo, udaa bingməninebu.
062	1JO	003	015	Bore ugaa wo unay wo biruwanke bewo, a bore nwono, iriya, azaa bore nwono sa uciye uray wo uzira wo umuwe ne aməmo iruwa yewo.
062	1JO	003	016	Anuwa tatiyiyame tantaasa uyeme ure, Yeso Animasihu ˂ukune nisobo newo wərike haro. Ayane unoo haro duki tine asobo haaro wərike aruwanke haaro.
062	1JO	003	017	Awaasa uciye apuwa ha taare, a ꞊uyate biruwanke ne aməmo uzira, ama udaake ukandeke-wo, ataana ata akone a bigana beebo uciye uyeme wo Ashini?
062	1JO	003	018	Ayiyane ham, kate uyeme wee, ure wo anaza baa wo unuwe cas, ama sa idonke uyeme wee ne apuwa sa ꞊iyane, ne aməmo kiwenden ke Ashini.
062	1JO	003	019	Anuwa tatiyiyame haro a agana ha kiwenden, ne tantaasa taticiye ugaso wo iruwa ye utunna ubusa ke Ashini.
062	1JO	003	020	Agabaa sa iruwa yooro idonke haro a ⁺tiyane araa, Ashini umaane ugaso wo iruwa yooro, uriya unaafase wo kuwedeyina.
062	1JO	003	021	Aruwanke ham, ka iruwa yooro idaake idonke haro a ⁺tiyane araa, ticiye ugaso wo iruwa ye utunna ubusa ke Ashini.
062	1JO	003	022	Tatikpaa unaafase wo apuwa sa tiyiyasa, wərike ꞊tidafe nduwaka mawo, ꞊tiyane apuwa sa utare.
062	1JO	003	023	A uduwaka woo ze, tine iruwa ke Vana bewo Yeso Animasihu, a tiyeme aruwanke tantaasa ⁺ukuna tiyane.
062	1JO	003	024	Haremay sa ꞊adafe nduwaka mawo ꞊acugi ne aməmo kewo, a wo, ne aməmo haa. Anongo tatiyiyame a ꞊ucugi ne aməmo haaro, wərike Bidiri Bisanobo sa ⁺une haro.
062	1JO	004	001	Aruwanke ham, kate ikpaa awaasa ꞊ugose a uciye Bidiri bo Ashini, katayiyaman wo nnoo wərike iyiyame baa a ke Ashini udin. Wərike hare anuwe ha niyiyezi ne anaza ha Ashini akane niya kuwede tiya.
062	1JO	004	002	Nay tantaasa ze ita iyiyame awaasa uciye Bidiri bo Ashini, awaasa ꞊ugose a Yeso ˂ukuye ne aməmo nipum, a wo uciye Bidiri bo Ashini.
062	1JO	004	003	Ama awaasa ꞊ugaa-wo a Yeso ˂ukuye ne aməmo nipum haza a ke Ashini ⁺udin. Bigana beenbo uciye bidiri bo ugaa wo tigbama te Animashu, awaasa ⁺igofe a uyiyezi, saanuwa unanke ne aməmo inang.
062	1JO	004	004	Ayiyane ham, ye a ha Ashini, ipere ugaso wo-ha, wərike Bidiri bee sa ure aməmo keye, upere ugaso wo bee sa ure ne aməmo inang.
062	1JO	004	005	Ha, a ha inang, apuwa sa ꞊anaze, a ha inang, a ana awuna agana ha inang ꞊agofe-ha.
062	1JO	004	006	Haro a ha Ashini, awaasa uriya Ashini, ꞊ugofe haro, ama awaasa utiya-wo Ashini, uza ugofe-wo haro. Anongo tatiyiyame awaasa uciye Bidiri bo kiwenden, ne bidiri bo anuwe.
062	1JO	004	007	Aruwanke ham, sa tiyeme aciye haaro, wərike uyeme ake Ashini udin. Awaasa ꞊uyane uyeme, wo a awure ha Ashini, a uriya Ashini.
062	1JO	004	008	Ashini wo a uyeme, awaasa unuyane-wo uyeme utiya-wo Ashini.
062	1JO	004	009	Nay tantaasa Ashini ⁺udonke haro uyeme woo, ˂ukutonte Vana bewo ne aməmo inang sa aweenma cas, wərike une haro uray.
062	1JO	004	010	Nay tantaasa uyeme ure, haza a haro ˂kitiyeme Ashini, awo ˂ukuyeme haro, ⁺utonte Vana bewo, ⁺ungməne wərike uviyase haro apuwa araa sa ⁺tiyane.
062	1JO	004	011	Aruwanke ham, Ashini ˂ukudonke haro uyeme, haro duki, sa tiyeme aciye haaro.
062	1JO	004	012	Azaa awaasa unumaga unay wo Ashini, ama ka ꞊tiyeme aruwanke haaro, Ashini ꞊ucugi ne aməmo iruwa yooro. Anongo uyeme woo ⁺ungmaa ne aməmo iruwa yooro.
062	1JO	004	013	Tiriya a tire ne aməmo ke-wo a wo aməmo kooro wərike sa Ashini ˃uyinta haro Bidiri bewo.
062	1JO	004	014	Ashini ˂ukutonte Vana bewo bore utubsa wo inang, ⁺tinay-wo, saanuwa ꞊tibiyare anaza hawo.
062	1JO	004	015	Duki awaasa ukpaa a Yeso ure Vana bo Ashini, Ashini ꞊ucugi ne aməmo ke-wo, a wo, ke Ashini.
062	1JO	004	016	Tiriya uyeme wo Ashini sa ꞊udonkize haro, ꞊tiniyaze iruwa ne. Ashini a uyeme. Awaasa ucugi ne aməmo uyeme ˃ucugi aməmo ke Ashini a Ashini ˃ucugi aməmo kewo.
062	1JO	004	017	Anongo uyeme ungmaa aməmo kooro, wərike ticiye ugaso wo iruwa, ne uweng wo nhara me anowa ne araa, wərike ne aməmo inang yee tire saa Yeso.
062	1JO	004	018	Uyeme uza-wo uwuwage. Uyeme wo kiwenden ꞊ukatteze uwuwage, wərike awaasa ugofe uwuwage, a wərike uriyare wo uweng wo nhara me anowa ne araa. Awaasa ꞊ugofe uwuwage udaake ungmaa ne uyeme wo kiwenden.
062	1JO	004	019	꞊Tiyane uyeme, wərike Ashini a wo uciba ⁺uyeme wooro.
062	1JO	004	020	Ka bigi ⁺ukuna, “꞊N-yeme Ashini,” ama ꞊ugaaza-wo biruwanke bewo, wo, a bore anuwe. Unaafase wo awaasa uza-wo uyeme wo biruwanke bewo sa ꞊uyate-wo, uza uyeme-wo Ashini sa udaake unumaga unay-wo.
062	1JO	004	021	Ashini ⁺une haro uduwaka wee, unaafase wo awaasa ꞊uyeme Ashini, akafa uyeme biruwanke bewo.
062	1JO	005	001	Kuwede ana sa ꞊une iruwa Yeso awo ure Animasihu, wo a awure ha Ashini. Kuwede ana sa ꞊uyeme Babbama ꞊uyeme awaasa wo a awure ha Babbama.
062	1JO	005	002	Anuwa ⁺ticunga a ꞊tiyeme ha a few ueka ꞊tiyeme Ashini a ꞊tidafe nduwaka mawo.
062	1JO	005	003	Uyeme wooro wo Ashini, a ꞊udafe wo nduwaka mawo. Nduwaka mawo nzaw umənu,
062	1JO	005	004	wərike unaafase wo awaasa wo a awure ha Ashini upere ugaso wo inang. Une wo iruwa yooro a una ⁺uwuna haro ticiye upere wo ugaso wo inang.
062	1JO	005	005	A ana ure bore upere wo ugaso wo inang? A awaasa ꞊uniyaze iruwa, Yeso a Vana bo Ashini.
062	1JO	005	006	Yeso Animasihu ukuye ne nwuwamaw, a ne ngba. Haza a ne nwuwamaw cas ˂ukuye ne, ama a ne nwuwamaw a ne ngba. Bidiri Bisanobo ⁺udonke anongo are, wərike Bidiri Bisanobo awo ure kiwenden.
062	1JO	005	007	Apuwa titaaro a ana ꞊adonkeze Yeso awo ure Vana bo Ashini,
062	1JO	005	008	Bidiri Bisanobo, ne nwuwamaw, a ngba. Apuwa titaaro tee, apuwa nidii ꞊anaze.
062	1JO	005	009	꞊Tikpaaze apuwa sa agana ꞊anaze, ama anaza ha Ashini apere, wərike apuwa sa zeno Ashini ⁺unasa ashini ke Vana bewo.
062	1JO	005	010	Awaasa ⁺une iruwa ke Vana bo Ashini, apuwa sa Ashini ⁺unasa, are ne iruwa yewo. Awaasa udaake une iruwa ke Ashini, ⁺ucuwana-wo a bore anuwe, wərike udaake une iruwa ne apuwa sa Ashini ⁺ukuna ne ashini ha Vana bewo.
062	1JO	005	011	Apuwa sa ze Ashini ⁺ukuna, ⁺une haro uray wo uzira wo umuwe, uray wee a ne aməmo Vana bewo ure ne.
062	1JO	005	012	Awaasa uciye Vanama, uciye uray, awaasa uza-wo Vana bo Ashini, uza-wo uray.
062	1JO	005	013	⁺N-yane ncaza may niye keye sa iniyaze iruwa ke Vana bo Ashini wərike iyiyame a iciye uray wo uzira wo umuwe.
062	1JO	005	014	Apuwa sa ꞊aniyaze haro ugaso wo iruwa ye niya ubusa ke Ashini, a ana, katiyiyasa kuwede yina tantaasa utare, ꞊ugofe haro.
062	1JO	005	015	Ka tiriya a ꞊ugofe haro, tiriya uta uyane haro unaafase wo apuwa sa ⁺tiyiyasa-wo.
062	1JO	005	016	Ka bigi unay biruwanke bewo ꞊uyane apuwa araa sa adaake ahama ungməne, sa uyane-wo nriribina, Ashini uta une-wo uray. Nre ne anaza ha haremay sa ꞊ayane apuwa araa sa adaake ahama ungməne. Aciye apuwa araa sa ꞊akaya ne bigana ne ungməne. Ndaake nkuna ayane nriribina wərike ana.
062	1JO	005	017	Unaafase wo apuwa sa anazibiha sa agana ayane, a apuwa araa, ama haza a kuwede aje apuwa araa ꞊akiyeri ungməne.
062	1JO	005	018	Tiriya haremay sa a awure ha Ashini ananiya-ha ubusa ne aməmo uyane wo araa, wərike Vana bo Ashini ꞊ukəngi-ha. Bigbama bo Araa uza uyane-wo ha ananke apuwa.
062	1JO	005	019	Tiriya haro a ha Ashini, unaafase wo inang ake Bigbama bo Araa ire ne.
062	1JO	005	020	Tiriya a Vana bo Ashini ˂ukuye ⁺une haro uyiyama, wərike tiyiyame-wo awaasa awo ure bore kiwenden. Haro tire ne aməmo kewo, wo sa ure bore kiwenden, tire ne aməmo Vana bewo Yeso Animasihu. A wo ure Ashini ha kiwenden, ne uray wo uzira wo umuwe.
062	1JO	005	021	Ayiyane ham, kate idafe ashini ha nishabe.
#
# BOOK	063	2JO	2 John	2 Yohana
063	2JO	001	001	Me borewono wo ukura wo Ashini, nre ne uyane wo ncaza niya ke buray bee sa Ashini uzangneke-wo ne ayiyane hawo, sa ꞊n-yeme-ha ne kiwenden, haza ame cas, ne unaafase wo haremay sa ariya kiwenden,
063	2JO	001	002	wərike kiwenden ka sa kire aməmo kooro, takicuge ne aməmo kooro shere umuwene.
063	2JO	001	003	Apuwa anowa, ugofe wo ugbane ne uraara wo iruwa sa ⁺adi ke Ashini Babba ne Vana bewo Yeso Animasihu ata acuge kooro ne aməmo kiwenden ne uyeme.
063	2JO	001	004	⁺N-yane nsano me iruwa sa ˂nkiyiyame ukuna a haage ne aməmo ayiyane habo, ꞊adafe kiwenden tantaasa Babba ˂ukuwone haro.
063	2JO	001	005	Saanuwa buray, haza unanke uduwaka wo Ashini usawo ˃ncaze-bo ne, ama a wee sa ˂kitinanke ticiye ne uciba, ngose sa tiyeme aruwanke.
063	2JO	001	006	Uyeme wo kiwenden a una ure, tidafe nduwaka me Ashini. Tantaasa ˂ikimare ⁺igofe ne uciba, uduwaka woo a una ure, ticuge ne aməmo uyeme.
063	2JO	001	007	Haage hare kiriyanga gay are ne, haremay sa adaake akpaa a Yeso Animasihu ˂ukuye ne aməmo nipum, ⁺akane niya kuwede tiya. Unaafase wo awaasa ꞊uyane hayen, a bore kiriyanga, ne bore ugaa wo tigbama te Animasihu.
063	2JO	001	008	Yanen nnoo kate idere ne apuwa sa ⁺iyane nituma ne ana, ama wərike ikpaa unaafase wo apuwa anowa sa ⁺iyane nituma ne ana.
063	2JO	001	009	Awaasa ucende ananke apuwa, udaake utunna ne aməmo udafe wo ndunkunza me Yeso, uza-wo Ashini. Awaasa uniya ubusa ne udafe wo ndunkunzama, uciye Babba ne Vanama.
063	2JO	001	010	Ka bigi ⁺uye keye, haza ne ndunkunza may, kate ikpaa-wo, kate iwone-wo nhaben.
063	2JO	001	011	Awaasa ⁺uwuna-wo nhaben, ⁺adonke ure ne udote wo niciye ne wo, ne aməmo uyane wo apuwa araa sa ꞊uyane.
063	2JO	001	012	Nciye anaza gay sa ntare mbiyate-ye, ama nnitara-m mbiyate-ye ne aməmo ncaza may. Ama ⁺nwuna iruwa, n-ye keye a nyane-ye anaza ne niciye nom, wərike amane haaro angmaa.
063	2JO	001	013	Ayiyane ha biruwanke bobo sa Ashini ⁺uzangneke-wo ˃anyankize-bo.
#
# BOOK	064	3JO	3 John	3 Yohana
064	3JO	001	001	Me Borewono wo ukura wo Ashini, nre ne uyane wo ncaza. Niya ke biruwanke bom Gayus, awaasa n-yeme-wo ne aməmo kiwenden.
064	3JO	001	002	Biruwanke bom, nre ne nriribina bociye ucugi wo ugofe wo uniyamto wo nipum, a unaafase wo kuwede yina anyaanaha-bo didəy, tantaasa bidiri bobo bigofe uniyamto.
064	3JO	001	003	⁺N-yane nsano me iruwa gay sa ananke aruwanke hare udafe wo Yeso ˂akaye ⁺abiyate-m tantaasa ˃bopiti kiwenden nnoo, ne tiyang tebo ne aməmo kiwenden ka.
064	3JO	001	004	Azaa apuwa sa apere ꞊uniyaze wom nsano me iruwa ka ngofe a ayiyane ham adafe kiwenden.
064	3JO	001	005	Suga wom, bo a bore kiwenden ne aməmo apuwa sa ꞊boyane aruwanke, ne aruwanke sa ajan.
064	3JO	001	006	˂Akabiyate hare udafe uyeme wobo. Ata ayane unoo bokandeke-ha ne apuwa ha tiyang hay sa ayane unoo ne hare nituma ne Ashini.
064	3JO	001	007	A wərike ubiyare wo anaza ha Animasihu ˂akakaane, ˂akagaa akpaa ukande ke haremay sa haza hare udafe wo Yeso.
064	3JO	001	008	Ayane unoo tiyane agana hayen ukande, wərike tire nsuga ne aməmo nituma ne kiwenden.
064	3JO	001	009	˂Nkiyane hare udafe ncaza, ama Diyotirifis sa utare ure bo uciba, umaa kuwede ana, ⁺ugaa-wo ukpaa wo anaza haaro.
064	3JO	001	010	Ka n-ye, nta mmiyate apuwa sa ꞊uyane ne nsaa, wərike anaza araa sa ꞊unaze ne ashini haaro. Hayen adaake ahama-wo, ꞊ugaaza-wo ꞊ukpaaza wo aruwanke. Ukuri ꞊ukareze haremay sa atare ꞊ukpaaza woha, a ꞊ukattize-ha ne aməmo hare udafe.
064	3JO	001	011	Biruwanke bom, kate bodafe uyane wo apuwa araa ama sa bodafe uyane wo anowa. Awaasa ꞊uyane anowa ake Ashini udine. Awaasa ꞊uyane apuwa araa utiya-wo Ashini.
064	3JO	001	012	Kuwede ana ꞊unaze anaza anowa ne ashini ha Dimitiriyus, anongo kiwenden kidonkize. Haromaa duki, tinaze apuwa anowa ne ashini hawo, ye, iriya apuwa sa tinaze ne ashini hawo, a kiwenden.
064	3JO	001	013	Nciye apuwa gay sa ntare ncaze-ye ne, ama nnitara-m mbiyate-ye ne aməmo ncaza may.
064	3JO	001	014	⁺Nwuna iruwa nta nnay-bo ne aməmo aye cim, wərike tiyane anaza ne bo ayizi ayate ayizi. Uraara wo iruwa niye kebo. Nsugan maaro baazee, anyakize-bo. Nyankiza nsugan maaro kuwedebijebu sa are bano.